parikalpita ucyate /
sa punar dravyato'sannapi vyavahārato'stīti svabhāva ucyate /
paratantraḥ paravaśaḥ hetupratyayapratibaddhajanmakatvāt /
āha ca -
	akalpitaḥ pratyayaco'nabhilāpyaś ca sarvathā /
	paratantrasvabhāvo hi śuddhalaukikagocaraḥ //
yā'bhūtaparikalpasya dvayarahitatā sa pariniṣpannaḥ svabhāvaḥ 
tasyā'saṃskṛtatvāt nirvikāratvena pariniṣpannatvāt /
āha ca -
	kalpitena svabhāvena tasya yā'tyantaśūnyatā /
	svabhāvaḥ pariniṣpanno 'vikalpajñānagocaraḥ //
arthād ityarthādhipatyād uktaṃ /
evam abhūtaparikalpād dvayābhāvācceti vaktavyaṃ /
arthaḥ parikalpitaḥ svabhāva ityartho'tra rūpādayaścakṣurādaya ātmā 
vijñaptayaś ca /
sa ca kalpitena svabhāvenābhūtaparikalpe nāstīty asan parikalpitaḥ 
svabhāva ucyate /
āha ca -
	akalpito vikalpo hi vikalpāntarakalpitaḥ /
	svabhāvo nāstyasau tasya vikalpāntarakalpitaḥ //
abhūtaparikalpaḥ paratantraḥ svabhāva iti /
parair hetupratyayais tantryate janyate na tu svayambhavatīti paratantraḥ /
grāhyagrāhakābhāvaḥ pariniṣpannaḥ svabhāva iti /
nirvikārapariniṣpattyā'viparītapariniṣpattyā ca parniṣpannatvāt 
pariniṣpanna ucyate /
atra hy abhūtaparikalpasya dvayarahitatā grāhyagrāhakābhāva uktaḥ /
na tu dvayasyābhāvamātraṃ /
evañcābhūtaparikalpa eva hetupratyapāratantryāt paratantraḥ /
sa eva grāhyagrāhakarūpeṇa svātmany avidyamānena prakhyānāt 
parikalpitaḥ /
sa eva grāhyagrāhakarahitatvāt pariniṣpannaḥ /
evam abhūtaparikalpe trayaḥ svabhāvāḥ sa:ngrahītāḥ /
etenā'bhūtaparikalpam anūdya parijñeyaṃ parijñāya prahātavyaṃ 
parijñāya sākṣāt kartavyañca vastu sandarśitaṃ bhavati //1-6//