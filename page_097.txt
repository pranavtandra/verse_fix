ucyate /
pariniṣpanno hi tathatā /
eṣā ca dvayalakṣaṇarahitatvaṃ paratantrasyeti na nirvāṇamārgayoḥ 
pariniṣpannatā yujyate /
tadidam avācyaṃ yatas tatra dvayābhāvaḥ pariniṣpanna eva /
na tu dvayābhāva eva pariniṣpanna iti tad anyapratiṣedhaḥ /
atas tad anyac ca /
nirvikārā'viparyāsapariniṣpattito dvayam api pariniṣpanna iti 
sambaddhyate asaṃskṛtaṃ nirvāṇaṃ tathatā ca /
asaṃskṛtam ananyathābhāvād avikārapariniṣpattyā pariniṣpannaṃ /
saṃskṛtaṃ mārgasaṃgṛhītaṃ nānyatra /
aviparyāsapariniṣpattyā pariniṣpannam iti sambadhyate /
katham ityato 'bravīt - punar jñeyavastuviparyāsād iti /
yasmān na punar jñeye viparyāsam āpadyate tasmān na mārgo'pi 
pariniṣpanna ityataśca dvayor api saṃskṛtāsaṃskṛtayoḥ pariniṣpannatvaṃ 
pṛthag abhiprāyād ityavirodhaḥ //3-11//

	{ prasiddhatattvaṃ }
tatra -
	lokaprasiddham ekasmāt
iti /
yathābhidhānam asambhavāt parikalpitād eva tat nānyasmāt tasya tu 
svarūpaṃ na jñāyata ityata āha - yasmin vastunīti vistaraḥ /
saṃketaḥ saṃjñāsaṃjñitasambandhajñānaṃ /
saṃstavas tasya vāramvāramprayogadarśanaṃ /
tatrā'nupraviṣṭayā buddhyeti /
kaḥ punar buddheḥ saṃketasaṃstavānupraveśaḥ ?
tat smaraṇāt /
etad uktaṃ bhavati - saṃketasaṃstavānusmaraṇānugatatyā buddhyā sarveṣāṃ 
laukikānāṃ śāstravidāṃ tad avidāṃ ca vyāhṛtibhāve kvacit