samudetyasmād iti kṛtvā /
sa punaḥ kiṃsvarūpa ityata āha - karmakleśā iti /
te ca vastusvarūpatvāt paratantrasvabhāvaḥ /
avisaṃyogasamudayasthatāyā iti /
katham ityata āha - āvaraṇā'visaṃyoga iti /
etad uktaṃ bhavati - yāvadāvaraṇair na visaṃyuktā tathatā tāvat 
samudeti duḥkham iti /
āvaraṇair avisaṃyuktā vā tathatā samudayadharmateti samudayanāmmlābha 
iti //3-8//

trividhena nirodhena mūlatattvaṃ nirodhasatyaṃ /
tac ca na vijñāyata ityata āha - trividho nirodhaḥ -
	svabhāvadvayanotpattir malaśāntidvayaṃ mataṃ /
iti /
tatra svabhāvā'nutpattiḥ parikalpitasya yasya hi niḥsvabhāvatvād 
ātyantikyanutpattir vandhyāputravat /
grāhyagrāhakayor anutpattiḥ paratantrasya /
tasyāpi grāhyagrāhakasvarūpābhyām atyantarahitatvād 
dvayabhrāntyātmanā'nutpattiḥ /
malaśāntidvayaṃ pariniṣpannaḥ /
ca śabdaḥ samuccayārthaḥ /
tat punar na vijñāyata ityata āha - pratisaṃkhyānirodhatathatākhyam iti 
/
malaṃ dvividhaṃ rāgādyāvaraṇaṃ parikalpitaś ca /
tatrā'nāsveṇa jñānenāśrayād bīja uddhṛte rāgādimalānām atyantam 
anutpādātmikā śāntiḥ pratisaṃkhyānirodhaḥ /
tathatāgocareṇā'dvayajñānena parikalpitamalasyā'nutpādātmikā śāntis 
tathatā /
etaddhi dvayaṃ pariniṣpannaḥ svabhāvaḥ /
eṣa trividho nirodhaḥ kalpitādau mūlatattve yathāsaṃkhyaṃ vijñeyaḥ /