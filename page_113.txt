hetvapavādo nirhetukatvakalpanād iti saṃskārādīnāṃ 
nirhetukotpādābhyupagamād avidyādīnāṃ saṃskārādihetutvam apoḍhaṃ 
bhavati /
phalasamāropaḥ sātmakānāṃ saṃskārādīnām 
avidyādipratyayapravṛttikalpanād iti /
satyātmani saṃskārādīnām avidyādipratyayapravṛttitvaṃ na tv astīti 
saṃskārādiphaleṣv ātmasamāropa ityeke /
ātmadravyasamavāyitvena tad anugrahopaghātakartṛtvena vā sātmakānāṃ 
saṃskārādīnām avidyādipratyayapravṛttikalpanāt phalasamāropa ityapare 
/
phalāpavādo na santy avidyādipratyayāḥ saṃskāradaya iti kalpanād iti /
tad yathā - sucaritaduścaritaparalokāpavādināṃ nāsti sucaritaṃ nāsti 
duścaritaṃ nāsti paraloka iti /
kriyāsamāropo'vidyādīnāṃ saṃskārādyutpattau vyāpārakalpanād iti /
yadi vasturūpam arthāntarabhūtaṃ saṃskārādyutpattāv avidyādayaḥ 
kurvantīti kalpyeta evaṃ kriyāsamāropaḥ /
kriyāpavādo nissāmarthyakalapanād iti /
avidyādīnāṃ sattāmātreṇa saṃskārāṇāṃ hy utpādanasamarthānām api 
niḥsāmarthyakalpanāt kriyāpavādaḥ /
tad abhāvād asamāropānapavādo veditavya iti /
tasya hetuphalakriyāṇāṃ samāropāpavādasyābhāvād asamāropānapavādo 
veditavyaḥ /
evam idaṃ pratītyasamutpādakauśalyam avidyādivyatirekeṇātmanyanyasmin 
vā yaḥ kartṛtvagrāhas tasyaṃ pratipakṣeṇa veditavyaṃ /
na hy atrātmānyo vā'vidyāvyatirekeṇa śubhāśubhānāṃ karmaṇāṃ kartā /
anyaḥ saṃskāravyatirekeṇa vijñānasya kartā nāsti /
evaṃ sarvatrāpi yathāyogaṃ vaktavyaṃ nirīhebhyo'nityebhyaḥ 
samarthebhyaścāvidyādibhyaḥ saṃskārādyutpattitaḥ //3-18//

	{ sthānā'sthānārthaḥ }