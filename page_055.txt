mānādi bhedena /
ātmātmīyagrāhyagrāhakatvavivekena 
bālajanaparikalpitadharmasvabhāvavivekena ca yat satkāyadrṣṭir darśanaṃ 
tat satkāyadṛṣṭiparijñānaṃ /
tasya mānasaṃyojanaṃ bhavaty āvaraṇaṃ tad utpattivibandhāt /
kutra katham ityāha - abhisamyakāle 
sāntaravyantarā'smimānasamudācāravaśena tad aprahāṇād iti /
satyābhisamayakāle nirvedhabhāgīyāvasthāyāṃ /
tatra sāntaraḥ pratipakṣavyavahitaḥ vyantaraḥ pratipakṣā'vyavahitaḥ /
sa cādhimātre mṛdau ca pratipakṣe veditavyaḥ /
yāvat sāntareṇa vyantareṇa cāsmimānena samudācarati na tāvat 
satkāyadṛṣṭEḥ prahāṇam asti /
satkāyadṛṣṭibalenaivāsmimānapravṛttitaḥ /
avidyāsaṃyojanaṃ satkāyadṛṣṭivastuparijñāne āvaraṇam iti sambadhyate /
satkāya dṛṣṭer vastu pañcopādānaskandhāḥ tad ālambanataḥ /
yathoktaṃ sūtre - ye kecicchramaṇā brāhmaṇā vā ātmā ātmeti 
samanupaśyantaḥ samanupaśYanti abhiniviśamānā abhiniviśante ta imān eva 
pañcopādānaskandhānupādāyeti /
kim punas tat parijñānaṃ /