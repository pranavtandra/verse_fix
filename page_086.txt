pariniṣpannalakṣaṇaṃ sadasat tattvataśceti /
sadasacca tattvaṃ pariniṣpannalakṣaṇaṃ /
dvayā'bhāvabhāvātmakatvāt sattvaṃ /
dvayā'bhāvātmakatvād asattvañca /
viśuddhyālambanatvāt tattvaṃ /
etat pariniṣpanne svabhāve tattvaṃ /
aviparītatvād iti sambadhyate //3-3//

	{ lakṣaṇatattvaṃ }
svabhāvatrayasya tattvam uktaṃ na tu lakṣaṇam ityataḥ pṛcchati /
athavā mūlatattvā'nantaraṃ lakṣaṇatattvam uktaṃ taccā'prasiddham iti 
pṛcchati lakṣaṇatattvaṃ katamad iti /
ata āha -
	samāropā'pavādasya dharmapudgalayor iha /
iti vistaraḥ /
pudgaladharmayoḥ samāropā'pavādadarśanaṃ yasya jñānān na pravartate 
tat parikalpitasvabhāve tattvalakṣaṇam iti /
ātmarūpādayaś ca dharmās tat pratibhāsavijñānavyatiriktasya 
tadālambanabhūtāḥ paramārthataḥ santītyabhiniveśaḥ samāropadarśanaṃ /
vyavahārārtho'pi na santīty apavādadarśanaṃ /
anya āhuḥ /
pudgaladharmapratibhāsavijñānaparihāro'pavādadarśanam iti 
grāhā'pakṣepa iti cintyam etat /
pudgaladharmayoḥ samāropā'pavādadarśanaṃ yasya lakṣaṇasya paricchedān na 
pravartate tat parikalpitasvabhāve tattvalakṣaṇaṃ samāropāpavādavarjitaṃ 
veditavyaṃ /
tac ca vyavahāreṇa tattvaṃ na tu svabhāvena yasmāt 
parikalpitā'vabodhāddharmapudgalayoḥ samāropāpavādadarśanam na 
pravartate /
na jāyata ity arthaḥ /
grāhyagrāhakayoḥ samāropāpavādadarśanam iti vistaraḥ /
grāhyagrāhakapratibhāsabhrāntiryā dharmeṇa pudgalena ca gṛhyate sā 
yadi tattvenaivāstītyabhiniviśate evaṃ grāhyagrāhakasamāropaḥ /
atha grāhyasyeva grāhaksyāpyabhāvam abhiniviśate evaṃ 
grāhyagrāhakāpavādaḥ /
yasya lakṣaṇasya jñānād grāhyagrāhakayoḥ samāropā'pavādadarśanaṃ na 
pravartate tat paratantrasvabhāve tattvalakṣaṇaṃ samāropāpavādavarjitaṃ 
jñātavyaṃ /
tat punaḥ kalpitayā grāhyagrāhakātmatayā'sattvaṃ tad 
vyavahārāśrayatvena ca sattvaṃ /
evaṃ hi parijñānāt