atrāsasya trīṇi /
ko'yam atrāsaḥ ?
śūnyatāyāṃ gambhīrodāreṣu ca buddhabodhisattvadharmeṣv adhimuktir 
abhīrutā /
asambhāvanā pudgale mahāyānanayābhidhyāyinaḥ pudgalasya 
bhrāntyā'vagamo vacanañca, śīlasamādhiprajñādiguṇasya 
vā'sampratyayaḥ /
anadhimuktir dharme gambhīrodāranayapratipādake 
buddhavacanatvenā'viparītā'rthena cā'sampratyayaḥ /
yathārutavicāraṇā'rthe /
anutpannā'niruddhādiśāntādyartha yathāśabdam eva pratipadyate na 
cābhiprāyikārthatattvam avagacchati /
tasmād anutpannādyarthā'nadhimuktiḥ /
kim atrāvaraṇaṃ ?
vicikitsā-prajñā-samādhi-vipakṣabhūtajñānam-ābhiprāyikārthamitirūtavicāraṇā 
vipakṣabhūtañceti /
amātsaryasya trīṇi /
amātsaryaṃ yataḥ saddharmasthitaye'nyānugrahārthaṃ vā dharmadeśanā /
saddharme'gauravaṃ acitrīkāraḥ /
tenā'nyasantānā'prāpaṇāc cirasthitikaṃ saddharmaṃ na karoti /
lābhasatkārapūjāyāṃ gauravaṃ citrīkāraḥ saddharmagaurave mā'nyo'pi 
mattulyo'dhiko vā bhaviṣyatītyāśa:nkā /
tasmāl lābhādivyavadhānaṃ bhaviṣyatīti bhītyā dharmaṃ na deśayati /
lābhasatkārādhyavasāne'vidyamāne'pi sattveṣvakāruñañceti sattveṣu 
karuṇābhāvān na deśayati /
na hyakāruṇikaḥ sattvaduḥkhenā'pakriyate /
kim atrāvaraṇaṃ ?
agauravaṃ lābhasakārasaktir akāruñañceti /
vaśitvasya trīṇi āvaraṇānītyarthaḥ /
vaśitvaṃ hi sarveṣāṃ cittavaśitvānāmprāptir buddhatvaṃ /
tasya trīṇyāvaṇāni punar na jñāyanta ityata āha - yair vibhutvaṃ na 
labhate iti /
cittavaśitvapratibandhād vaśitvasya yair vaśitvaṃ na labhate tānyeva 
vaśītvasyāvaraṇānītyāha /
vibhutvam punar jñānaprahāṇaprabhāvasampannatā /
atha vā vaśitvaparyāye nirdiṣṭatvādyair vaśitvaṃ na labhata iti 
vṛddhatvaṃ na labhata ityarthaḥ /
śrutavyasanaṃ saddharmaśravaṇenā'tyantaviyogaḥ /
bandhubhir atyantaviyogo bandhuvyasanaṃ /
tat punaḥ śrutavyasanaṃ saddharmavyasanasamvartanīyakarmaprabhavanād 
bhavati /
svadarśanaparāmarśasthitatvād akalyāṇamitrāśritatvād vā yair 
avipratisārair mahāyānasūtrāntaḥ pratikṣipto mārabhāṣito'yam 
apāyahetuśca nā'pyambuddhabhāṣita iti anyān api tasmād vicchindayanti