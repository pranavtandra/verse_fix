trividhe mūlatattve samāropāpavādāntayoḥ 
pratipakṣeṇāgantukamalapradarśanena ca yathākramaṃ trividhā'nityatā 
paridīpitā /
sā'sadartha'nityatā utpādabha:ngā'nityatā samalanirmalā'nityatā ca /
evaṃ yāvat trividhaṃ nairātmyam ityuktam aviparyāsatattvaṃ //3-7//

	{ phalahetutattvaṃ  }
tad anantaraṃ phalahetutattvaṃ vaktavyam ityata āha - phalahetumayantattvaṃ 
mūlatattvaṃ iti vistaraḥ /
tatra sa:nkleśapakṣam adhikṛtya duḥkhasatyaṃ phalatattvaṃ /
samudayasatyaṃ hetutattvaṃ vyavadānapakṣe'pi nirodhasatyaṃ phalatattvaṃ 
mārgasatyaṃ hetutattvaṃ /
evaṃ duḥkhādīni catvāri satyāni phalahetutattvaṃ /
mūlatattve duḥkhasamudayanirodhamārgasatyam ityuktaṃ /
tac ca na vijñāyate kathaṃ mūlatattvaṃ duḥkhādisatyasvabhāvam ityataḥ 
pṛcchati - kathaṃ trividhaṃ mūlatattvaṃ duḥkhādisatyam iti ?
ata āha - yatas tad anityādilakṣaṇaṃ -
	duḥkhasatyaṃ tato mataṃ /
iti /
anityaduḥkhaśūnyānātmatāyā duḥkhasatyalakṣaṇatvāt tac ca samastaṃ 
pratyekaṃ kalpitādiṣv astīti vistareṇoktaṃ /
ataḥ kalpitādayaḥ pratyekaṃ duḥkhasatyatvenābhipretā iti /
trividhena samudayā'rthena mūlatattvaṃ samudayasatyaṃ yathākramaṃ /
sa eva samudayo na jñāyata ityata āha - trividhaḥ samudayārthaḥ /
	vāsanā'tha samutthānam avisaṃyoga eva ca //
iti /
trividhaḥ samudayo vāsanāsamudayaḥ samutthānasamudayaḥ 
avisaṃyogasamudayaś ca /
tatra vāsanāsamudayaḥ parikalpitasvabhāvo veditavyaḥ /
ata āha - parikalpitasvabhāvābhiniveśavāsaneti /
asti hi parikalpite svabhāve'stītyabhiniveśam upādāya laukikā dharmā 
vikalpakleśavāsanāṃ vyavasthāpayanti na tu vigatābhiniveśā lokottarā /
tataḥ parikalpitasvabhāvo vāsanāsamudaya ucyate /
samutthānasamudayaḥ paratantraḥ /
samutthāna ātmalābhaḥ /
sa yato bhavati sa samutthānasamudayaḥ