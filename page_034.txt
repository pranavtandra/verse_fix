tatra tridhā sa:nkleśā'bhidhānena kleśakarmaṇo janmanaḥ 
sādhāraṇāsādhāraṇahetutvaṃ darśitaṃ /
kleśo hi janmā:nkurasya sādhāraṇakāraṇaṃ bhūmyādivat /
karmatvasādhāraṇakāraṇaṃ a:nkurasyeva bījaṃ tad bhedena janambhedād iti 
/
atha vā nātra pūrvāntāparāntamadhyāntāni trīṇi kāṇḍāni kiṃ tarhi 
karmakleśaphalānīti pradarśayati/
dvividhābhidhānena hetuphalamātram evedaṃ nātrānyaḥ sa:nkliśyate 
kārako vedako veti pradarśayati /
atha vā'tra karmakleśamātram eva hetuḥ /
tayor bhāvābhāvāj janmabhāvābhāvadarśanāt /
atas tat phalam eva janma /
tasmānnātra hetuḥ phalaṃ vā sarvatra pañcaskandhikāvastheti 
pradarśayati /
saptadhāhetunirdeśena punar dvividhaḥ pratītyasamutpādaḥ pradarśitaḥ 
ākṣepalakṣaṇo'bhinirvṛttilakṣaṇaśceti /
tatrākṣepalakṣaṇaḥ pratītyasamutpādaḥ saptyabhir a:ngair nirdiṣṭaḥ 
yenākṣīpyate yathākṣipyate yaccākṣipyate tat pradarśanāt /
abhinirvṛttilakṣaṇaḥ pañcabhir a:ngaiḥ tasyākṣiptasya yenābhinirvṛttir 
yathābhinirvṛttir yā cābhinirvṛttiḥ tasyāñca ya ādīnava iti /
kenākṣīpyate ?
avidyāpratyayaiḥ saṃskāraiḥ yathā tattvaṃ mugdhvā viparītaṃ saṃjānāti 
kuśalākuśalāniñjyān saṃskārānabhisaṃskāroti /
katham ākṣipyate taiḥ saṃskāraiḥ ?
vijñāne bījapoṣaṇād utpattibhavyatāyām avasthāpanāt /
kim ākṣipyate ?
paunarbhavikaṃ nāmarūpaṃ ṣaḍāyatanaṃ sparśo vedanā ca yathāyogaṃ /
tadevam ākṣiptaṃ kenābhinirvartyate ?
yathoktakrameṇa pūrvākṣiptādihotpannāṃ vedanāṃ pratītya yā 
tṛṣṇotpannā tat pratyayenopādānena /
kathaṃ tenābhinirvartyate ?
tasya vijñāne vāsanāvasthasya karmaṇas tena bhavīkaraṇāt /
bahuvidhā hi vijñāne karmavāsanā vartate 
vicitrasaṃskāraparibhāvitatvāt /
upādānaviśeṣaparigraheṇa yenātra punar bhavatvaṃ vartate so'tra bhava 
ucyate /
kā punaḥ sa'bhinivruttiḥ ?
yā tasyākṣiptasya nāmarūpādiksyāyatyāṃ jātiḥ /
tasyaṃ punaḥ satyāṃ ka ādīnavaḥ ?
jarāmaraṇaṃ priyayauvanajīvitabhraṃśādīti /
atra tūpanayahetur nirarthaṃ iti cet na nirarthakaḥ /
vicchinnamaraṇād bhavopapattibhavapravṛttyadhigamanirākaraṇārthaṃ /
sarve caite sa:nkleśā abhūtaparikalpāt pravartanta iti 
cittacaittāśrayatvāt sa:nkleśasya /
uktaṃ hi tat -
	abhūtaparikalpaśca cittacaittās tridhātukāḥ /
iti //12//
