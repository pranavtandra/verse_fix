athavā mahāyānasyārtho dānādikaḥ sarvasattvānugrahapravṛttaḥ natvevaṃ 
śrāvakānārthaḥ /
śrāvakāṇāṃ svārthaparatvāt /
dānādayaś ca bodhisattvānāṃ dharmā anāsravakāyatvena parivṛttāḥ 
parinirvāṇe'pi na vicchidyante /
śrāvakāṇān tu mārgasya kaulopamatvāt parinirvāṇe samucchidyata iti na 
teṣām akṣayatvaṃ /
tasmādyuktaṃ mahāyānasaiva dharmacaritaṃ mahāphalaṃ na śrāvakayāna iti 
//

	{ anudharmapratipattiḥ }
manasikārapratipattyanantaram anudharmapratipātir vaktavyā ityataḥ 
pṛcchataḥ - anudharmapratipattiḥ katametyata āha -
	avikṣiptā'viparyāsapraṇatāvānudhārmikī //
iti /
dhyātavyajñeyadharmānugatā anupraviṣṭaśamathavipaśyanābhāvātmikā 
pratipattir anudharmpratipattiḥ /
tatra śamathabhāvanātmikā'vikṣiptā /
vipaśyanābhāvanātmikā'viparyāsapariṇatā /
iyaṃ dvividhā'nudharmapratipattiḥ //5-11//

	{ avikṣepapariṇatā }
ayam akāro bahuṣvartheṣu vartata iti kahtam avivikṣepteti na vijñāyata 
ityata āha - tatra ṣaḍvidhavikṣepābhāvād avikṣipteti /
vikṣepo'pi na jñāyāte kathaṃ ṣaḍvidha ityata āha - ṣaḍvidho vikṣepaḥ - 
prakṛtivikṣepaḥ bahirdhāvikṣepa iti vistaraḥ /