kiñcit punaścodyam eva /
tadyathā saṃkleśo vyavadānam iti /
tasmācodyaparihāraś ca codyasya parihāraś ca codyaparihārau 
asarūpaikaśeṣaṃ kṛtvā /
tatra codyaṃ yadyete parikalpitaparatantralakṣaṇā dharmā na saṃvidyante 
grāhyagrāhakatveneti vākyaśeṣaḥ /
katham upalabhyante grāhyagrāhakatvenetyabhiprāyaḥ /
ata saṃvidyante dharmāṇāṃ prakṛtiprabhāsvaratā na yujyate 
grāhyagrāhakatvātmanā vidyamānatvāt /
etac codyaṃ /
tanmāyopamatayā pariharati /
yathā māyākṛtaṃ na saṃvidyata upalabhyate ceti /
na hi māyopalabhyatayā saṃvidyate tato'pyevaṃ saṃvidyata iti jñātuṃ 
śakyate /
yadi parkṛtiprabhāsvaratā dharmāṇāṃ tat kathaṃ pūrvaṃ saṃkleśaḥ paścād 
vyavadānam iti codyaṃ /
nahi prakṛti viśuddhe kadācid saṃkliṣṭatopapadyate /
asya parihāraḥ sa:nkleśavyavadānam ākāśopamatayā veditavyaṃ /
yathā ākāśaṃ prakṛtipariśuddham āgantukenopakleśenasaṃkliśyate tad 
apagamād vyavadīyate ceti /
evaṃ dharmadhātoḥ prakṛtiviśuddhatvepyāgantukair upakleśaiḥ saṃkleśaḥ /
tad apagamāc ca vyavadānam iti yadyaprameyabuddhotpāde satyaprameyāṇāṃ 
sattvānāṃ kleśapraśamastat kathamanādisaṃsāre pratyekasyāpi 
buddhotpādasyāprameyāṇāṃ satvānaṃ saṃsārāpagamān nirvāṇapraveśāc 
ca na saṃsārasamucchedo na nirvāṇavṛddhri veti codyaṃ /
asyāhīnāviśiṣtatayā parihāraḥ /
aprameyatvāt sattvadhātor vyavadānapakṣasya ceti /
parimāṇavato hi vastuno hāniḥ samucchedo vā prajñāyate aprameyaś ca 
sattvadhātuḥ /
tasya hānir api na prajñāte kuta eva samucchedaḥ prajñāsyeta ākāśavat 
/
vyavadānasyāpyaprameyatvād viśeṣa eva nāsti tasya kathaṃ vṛddhir 
bhaviṣyati ākāśavat /
tasyāvaraṇāpagād āvaraṇābhāvāc ceti /
dvitīyaṃ śarīravyavasthānam iti vajrapadānām ity adhikṛtaṃ /
	yatra yā ca yato bhrāntir abhrāntir yā ca yatra ca /
	bhrāntyabhrāntiphale caiva paryantaś ca tayor iti //
vajrapadair bhrāntiviṣayo bhrāntisvarūpatā bhrāntihetur bhrāntiphalaṃ 
bhrāntiparyantaśca nirdiṣṭaḥ /
tathā'bhrāntisvarūpam abhrāntiviṣayo'bhrāntiphalaṃ tatparyantaś ceti /
tatra yatra bhrāntir iti sadasattāyāṃ vyañjanānāṃ 
sārthakatvanirarthakatvalakṣaṇāyām abhidhānābhidheyayos tat 
sambandhasya ca bhāvasvarūpeṇa parikalpitatvāt /
yā ca bhrāntir iti viparyāso bhrāntiḥ /
svātmanyavidyamānena dvayākāreṇa prakhyānāt /
yato bhrāntir ityāśrayād bhrāntir āśrayaḥ punar jalpaparibhāvito 
manaskāra ālayavijñānātmakaḥ /
abhrāntir yā ceti māyādivad arthataḥ sadasattāvisāro'bhrāntiḥ /
bhāvābhāvābhiniveśabhrāntipratipakṣaś cābhrāntiḥ /
sā yathākramaṃ māyopamatayā'vikalpanatā ca nirdiṣṭā /
yatra ceti yatra ca