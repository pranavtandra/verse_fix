daśavidham āvaraṇaṃ yathākramaṃ tad vipakṣatvād iti bhūmivipakṣatvāt /
bhūmayo hi lokottarasamādhiprajñādyavakāśaviśeṣātmakāḥ /
tad utpattivibandhād akliṣṭam ajñānaṃ vipakṣaḥ /
na cā'trakliṣṭamevā'jñānam āvaraṇaṃ kintarhyanye'pi kleśopakleśāḥ /
tathā hi pramuditāyāḥ sarva eva darśanamārgapraheyā āvaraṇaṃ /
yasmāt sarvatrārthā'vabodhena darśanamārgeṇa satyeṣu sarve 
vipratipattyanuśayāḥ prahīyante bhāvanāpraheyāḥ punaḥ śeṣābhir 
bhūmibhiḥ /
te tv aprahīṇā api prahīṇavat bodhisattvānāṃ na saṃkleśakarā 
bhavantīti /
imam eva cā'rthamadhikṛtyoktā gāthā -
	kleśo bodhy:nga āpanno mohopāyaprayogataḥ /
	saṃsāro'pyupaśāntātmā tato'cintyas tathāgataḥ //
daśasu ca bhūmiṣu daśa pāramitā yathākramam atiriktatarā bhavantīti 
vacanāt tad vipakṣasyāpi mātsaryādikasya yathākramaṃ prahāṇam iti 
gamyate /
yadyanyo'pi kleśa āvaraṇaṃ syāt kasmād uktaṃ bhūmiṣv akliṣṭam 
evājñānam āvaraṇam iti ?
asādhāraṇatvāt /
etaddhi bodhisattvānām eva nirvāṇādhigamavibandhair vartate na 
śrāvakādīnāṃ /
tathā hi - śrāvakāḥ pratyekabuddhāś ca tasmin satyeva mucyante na tu 
bodhisattvā ityato'sādhāraṇaṃ /
etad bhūmiṣv āvaraṇam uktaṃ na tvetad eva bhūmiṣvāvaraṇam iti kṛtvā /
kleśas tu śrāvakādibhir bodhisattvānāṃ samāna iti tasyāvaraṇatvena 
bodhisattvabhūmiṣu na vidhir na pratiṣedha iti tasyā'vacane'pyāvaraṇaṃ na 
nivartate /
anya āha - akliṣṭam ajñānaṃ śrāvakādibhir bodhisattvānāṃ samānam iti 
bhūmīnāṃ viśeṣeṇāvaraṇam ucyate /
kleśastvānuṣa:ngika iti noktaṃ /
kleśo'pi śrāvakādibhir bodhisattvānāṃ samāna evetyasāvānuṣa:ngiko na 
syād iti /
anye tvāhuḥ - yad bhūmīnām ajñānam āvaraṇaṃ tacchrāvakādīnām 
akliṣṭam ajñānaṃ sannāpi vimuktivibandhanaṃ /
yasmācchrāvakā bhūmiṣvajñāne satyeva vimucyante /
bodhisattvānān tu kliṣṭaṃ nirvāṇādhigame vibandhahetubhāvād iti /
naitadevam ityanye -
	akliṣṭaṃ daśadhāvṛtiḥ /
iti /
prathamayā hi bhūmyā dharmadhātoḥ sarvatragārthaṃ pratividhyatīti /
tatra prathamā lokottaraprajñā saparivārā darśanamārgasaṃgṛhītā /
dharmadhātuḥ śūnyatā /
sāmānyalakṣaṇenaikatra yathā sarvatrā'pi tatheti sarvatragatvāt 
sarvatragaḥ /
	dharmadhātuvinirmukto yasmād dharmo na vidyate //