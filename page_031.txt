atha vā ṣaḍāyatanapratyayaḥ sparśa indriyasya sukhādivedanānukūlaṃ 
trividhaṃ vikāraṃ prasūte /
upabhogād vedanayeti /
vedanā hi tṛṣṇayopabhujyate āsvādyata ity arthaḥ /
puṇyādikarmopabhogād vā vedanopabhogaḥ /
atha vopabhogo'tra vedanāyā anubhavaḥ /
sukhādiṣucānubhūyamāneṣu tatra sukhādiparipoṣaṇād 
anurāgapratighamohaiḥ kliśyate jagat /
karṣaṇād iti /
karṣaṇāt kena kasya veti na vijñāyata ity ata āha tṛṣṇayā 
karmākṣiptasya punar bhavasyeti /
saṃskārair vijñāne bījaparipoṣaṇenākṣiptasya punar bhavasyodaka 
kalpayā tṛṣṇayā sarvagatiṣv aviśeṣeṇātmabhāvābhilāṣayā 
yadārdrīkṛtaḥ puar bhava utpattāv upayu:nkte utpattiṃ cāvasthāpayati 
tat karṣaṇaṃ /
nibandhanāt /
kena nibandhanāt kva kasya veti praśnāvakāśe svayam evāha upādānair 
vijñānasyopapattyanukūleṣu kāmādiṣv iti /
chandarāgalakṣaṇaiścaturbhir upādānair karmākṣiptaṃ vijñānam 
utpattyanukūleṣu kāmadṛṣṭiśīlavratātmavādeṣu nibadhnāti avasthāpayati 
ca vijñānaṃ hi cchandarāgavaśāt tatra vartate /
ābhimukhyādity atrāpi parapraśnāvakāśe svayamevaha bhavena kṛtasya 
karmaṇaḥ punar bhava vipākadānāyābhimukhīkaraṇād iti /
yathānibandhanaṃ vijñānasya pūrvakṛtaṃ karma paunarbhavikaṃ 
vāsanāvasthaṃ  vipākaphalaṃ prati vṛttilambhanād bhavaḥ sadbhūta 
ākṣiptabhavaś ca nirvṛttaye'bhimukhībhavati evaṃ bhavenābhimukhīkaraṇāj 
jagat kliśyate /
duḥkhitāj jātyā jarāmaraṇena ca /
kiṃ ?
kliśyate jagad iti /
evaṃ bhavāt punarbhavābhinirvṛttau satyāmādita eva garbhādhāne 
śukraśoṇite vijñānasammūrcchanāt kliśyate /
tathā māturāmāśayapakvāśayayor antarāle parivartanāt kliśyate /
tathā ca mātubhojanacaryayoḥ sa:nkaṭaghunoraparityāgād api kliśyate /
tathā sambhādhe - nāśucinā mārgeṇa nirgacchati /
kliśyate jagaj jātaṃ punar jarayā khālityapālityādilakṣaṇayā maraṇena 
ca nāmarūpabhedalakṣaṇena priyābhyāṃ yauvanajīvitābhyāṃ bhraśyamānaṃ 
/
kliśyate jagad iti /
gacchatīti jagat /
sabhāgāvakāśāt kṣaṇāvakāśaṃ