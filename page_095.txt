vijñānanirbhāsād abahirbhūtam api bahirbhūtam iva vasturūpeṇa yathā 
vyavasthānam abhiniviśate sa vikalpaḥ pratipattisaṃvṛtiḥ /
udbhāvanāsaṃvṛtiśceti /
caśabdaḥ samuccayārthaḥ /
vikalpā'bhilāpātikrāntasyāpi pariniṣpannasya śūnyatā tathatā samalā 
nirmaletyevam ādibhiḥ paryāyaiḥ sandarśanam udbhāvanāsaṃvṛtiḥ /
tayā trividhayā saṃvṛttyā saṃvṛtisatyatvaṃ mūlatattve yathākramaṃ 
veditavyaṃ /
saṃvṛtir vyavahāraḥ /
prajñaptir ityabhidhānaṃ /
arthābhāve'bhidhānamātreṇa vyavahāraḥ prajñaptisaṃvṛtiḥ /
ata evārthābhāvāt prajñaptisaṃvṛtyā parikalpitaḥ saṃvṛtisatyaṃ /
avidyamāne'rthe'rthābhiniveśaḥ pratipattis tayā vyavahāraḥ 
pratipattisaṃvṛtiḥ /
sā punar abhiniveśavikalpaḥ /
tasmāt pratipattisaṃvṛtyā saṃvṛttisatyaṃ paratantraḥ /
tathatādiśabdair nirabhilāpyasya dharmadhātor yā saṃsūcanā 
sodbhāvanā /
tayā dharmadhātor vyavahāra udbhāvanāsaṃvṛtiḥ /
ataścodbhāvanāsaṃvṛtyā pariniṣpannaḥ saṃvṛtisatyaṃ /
tatra prajñaptyudbhāvanāsaṃvṛtyor avasarasa:ngrahavyavasthānaṃ 
veditavyaṃ na tu svabhāvata iti /
uktaṃ saṃvṛtisatyaṃ //

idānīṃ paramārthasatyaṃ vaktavyam ityata āha -
	paramārthantu ekataḥ /
iti /
kalpitaparatantrayoḥ paramārthato'sambhavatvaṃ /
satyaṃ punar ekasmāt