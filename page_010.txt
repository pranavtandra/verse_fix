śūnyatā vidyate tvatra
iyam eva hi -śūnyatā yā grāhagrāhakarahitatā'bhūtaparikalpasyeti na 
śūnyatāyā nāstitvaṃ bhavati /
yadyadvayā śūnyatā sā cābhūtaparikalpe'sti kasmād vayamamuktāḥ /
vidyamānā ca kasmān na gṛhyata iti saṃśayāpanayanārthaṃ -
	tasyām api sa vidyate /
ityāha /
yasmācchūnyatāyām apyabhūtaparikalpo vidyate tasmād bhavanto na 
muktāḥ /
ata eva ca samalatvān na prasannābdhātavad gṛhyate /
atha vā cittacaittebhyo'nyatra rūpādayo dravyatvena santīti yad darśanaṃ 
tat pratiṣedhārtham āha -
	abhūtaparikalpo'sti
dravyataḥ /
nāsti rūpaṃ tad vyatiriktaṃ dravyata iti /
kiṃ kāraṇaṃ ?
yasmāt -
	dvayaṃtatra na vidyate /
na hy abhūtaparikalpaḥ kasyacid grāhako nāpi kenacit gṛhyate /
kiṃ tarhi grāhyagrāhakatvaṃ bhāvamātram eva /
yato vijñānād bahī rūpādayo na gṛhyante /
svapnāadivad vijñānaṃ rūpādyābhāsam utapdyate /
na ca yad yasya kāraṇaṃ tad abhāve tasyotpattir yujyate /
tasmān nirālambanam eva svapnādāviva /
anyatrāpi svabījaparipākād arthābhāsaṃ vijñānam utpadyate ity 
avaseyaṃ /
grāhyābhāve grāhakasyābhāvād grāhye'sati grāhako bhavituṃ na 
yujyate /
tasmān na rūpam abhūtaparikalpāt pṛthag asti /
yadi tarhi grāhyabhāvastena viśuddhyālambanābhāvān mokṣābhāvaḥ /
naitad evaṃ yasmāt -
	śūnyatā vidyate tvatra
tu śabdo yasmād arthaḥ /
śūnyatā hi vuśuddhyālambanā /
sā ca grāhyagrāhakarahitatā 'bhūtapraikalpe'stīti na mokṣābhāvaḥ /
yady abhūtaparikalpe'sti sā vidyamānā kimarthaṃ na gṛhyate /
abhūtaparikalpāvṛtatvān na gṛhyata ākāśanairmalyavat na tu asattvād 
iti pratipādayann āha -
	tasyām api sa vidyata iti /
atha vā sarvāpavādapratiṣedhārtham āha -