idānīṃ samudāgamānuttaryasyāvasaraprāptasyā'vadhāraṇārtham āha - 
samudāgamaḥ katama iti /
tayā tayā pratipattyā samudānīyata iti samudāgamaḥ /
tad anyebhyaḥ samudāgamebhyo viśiṣṭatvāt tataścānyasya samudāgamasya 
viśiṣṭābhāvād ānuttaryam ucyate /
tat pradarśanārtham āha -
	avaikalyāpratikṣepo vikṣepaś ca prapūraṇā /
iti vistaraḥ /
tatra pratyayāvaikalyam ārabhya yāvad bodhisandarśanam ityeṣa daśavidhaḥ 
samudāgamaḥ /
tatra pratyayāvaikalyaṃ gotrasamudāgama iti /
pratyayānām avaikalyaṃ samagrāṇāṃ sānnidhyaṃ /
teṣv āhṛteṣu gotraṃ samudāgaccyati sphītaṃ tad viśiṣṭataraṃ 
bhavatītyarthaḥ /
tat punaḥ satpuruṣasaṃsevā saddharmaśravaṇaṃ yoniśo manaskāra ityevam 
ādayaḥ /
teṣāṃ tad gotramitrādivaikalyād vaikalyaṃ /
mahāyānāpratikṣepo'dhimuktisamudāgama iti /
yadi gāmbhīryaudāryalakṣaṇamahāyānadharmaṃ na pratikṣipatyevam asya 
niścayasya dhāraṇātmikāyā adhimukteḥ puṣṭir bhavati /
hīnayānāvikṣepaścittorpādasamudāgama iti /
yadutpāditabodhicittasya satsvapi bodhicittavyāvṛttipratyayeṣu 
śrāvakayāne pratyekabuddhayāne vā cittam asya na krāmatyevam asya tad 
bodhicittaṃ puṣṭim āpadyate /
pāramitāparipūraṇā pratipattisamudāgama iti /
utpāditabodhicittānāṃ tadvaśād dānādipāramitānāṃ paripūryā 
sarvajñatā pratipattipuṣṭir bhavati /
āryamārgotpādo nyāmāvakrāntisamudāgama iti /
prathamata evāpūrvasyāryamārgasyotpādo nyāmāvakrāntir bhavati /
āma ucyate doṣaḥ kṣayo vā /
sa yatra nāsti sā nyāmā nivātavadanāsravā bhūmiḥ 
nyāmāyāmavakrāntir nyāmāvakrāntiḥ praveśa ityarthaḥ /