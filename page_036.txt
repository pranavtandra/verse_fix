saṃkleśapūrvakaṃ ca vyavadānaṃ /
dharmāvabodhāśrayañca dharmatāvadhāraṇam 
ityato'bhūtaparikalpanirdeśānantaraṃ yathā śūnyatā vijñeyā tathā 
nirdiśati -
	lakṣaṇañcā'tha paryāya
iti vistaraḥ /
tatra lakṣaṇaṃ hi bhāvābhāvapratiṣedhātmatā sarvatra 
śūnyathāprabhedavyāpakatvāt /
nāmāntaraṃ paryāyaḥ /
paryāyānuguṇaṃ paryāyapravṛttinimittaṃ paryāyārthaḥ /
ākāśavad abhinnalakṣaṇatvān nirvikalpatve'py 
āgantukopakleśasaṃyogaviyogāvasthābhedād bhedaḥ /
anyaś ca pudgaladharmasamāropabhedād bhedaḥ ṣoḍaśavidhaḥ /
sādhanaṃ śūnyatāprabhedapradarśane yuktiḥ /
kiṃ punaḥ kāraṇaṃ yadebhiḥ prakāraiḥ śūnyatā vijñātavyā ?
viśuddhyālambanatvād viśuddhyarthibhir lakṣaṇato vijñeyā /
sūtrāntareṣu paryāyanirdeśeṣv asammohārthaṃ paryāyārthaḥ /
paryāyārthā'vabodhārthācchūnyatāyā viśuddhyālambanatvena 
niścitatvāt paryāyārthaḥ /
saṃkleśe nirākṛte sā viśuddheti tat saṃkleśaprahāṇāya 
yatnotpādanārthaṃ bhedataḥ /
bheda sādhanāvabodhād vikārābhāve saty api bhedaṃ sukhaṃ pratipadyata 
iti bhedasādhanato'pi vijñeyeti //1-13//

pṛthaktve sati dharmād anyā dharmateti na yujyate anityatāduḥkhatāvat /
ekatve sati viśuddhyālambanaṃ jñānaṃ na syāt sāmānyalakṣaṇañca /
etena tattvā'nyatvavinirmuktaṃ lakṣaṇaṃ paridīpitaṃ bhavati /
kathaṃ lakṣaṇaṃ vijñeyam iti lakṣaṇaṃ hi prāg uddiṣṭam ityatas tadeva 
prathamataḥ pṛṣṭaṃ -
	dvayā'bhāvo hy abhāvasya bhāvaḥ śūnyasya lakṣaṇaṃ /