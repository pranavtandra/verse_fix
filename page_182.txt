śāmye'pi vikalpo'ntaḥ śamane'pi vikalpo'nta ityanuvartate /
katham ityata āha - praheyaprahāṇakalpanayā śūnyatāyās trasanāditi /
tatra śāmyaṃ praheyaṃ praśamanaṃ prahāṇaṃ /
dharmān praheyatvena śūunyatāñca prahāṇatvena kalpayitvā 
śūnyatāyāmuttrāso jāyate /
kathaṃ ?
trividho hi sa:nkleśaḥ praheyaḥ /
sa yadi prakṛtiśūnyaḥ tataḥ pudgalavan na praheyaḥ syāt /
tataś ca praheyābhāvāt prahāṇābhāva iti śūnyatāyām uttrāso jāyate 
/
ayam apyanta eva /
kiṃ kāraṇaṃ ?
rūpavedanādayo hi dharmā yathaiva vijñānātmani viparivartante tathaiva 
te dravyataḥ santītyabhiniviṣṭāḥ teṣāṃ kalpitarūpāṇāṃ rūpādīnām 
ātmavat prakṛtyaivāsattvam ajānānās tacchūnyatāyā bibhyati /
tasmād etasya vikalpadvayāntasya parivarjanārtham ākāśadṛṣṭāntaḥ /
tadyathā - kāśyapa kaścid eva puruṣa ākāśajo bhītaḥ sorastāḍaṃ 
krandedevañca vaded apanayatadākāśam iti /
takiṃ manyase kāśyapa śakyam ākāśam apanetuṃ ?
āha - no hīdaṃ bhagavan /
bhagavān āha - evam eva kāśyapa ete śramaṇabrāhmaṇāḥ śūnyatāyām 
utttrasanti tān ahaṃ mahāvikṣepaprāptānīti vadāmi /
tat kasmād hetoḥ ?
śūnyatāyām eva hi te kāśyapa vicaranti tasyā eva bibhyantīti /
etad uktaṃ bhavati - yathākāśaṃ sarvarūpānugatatvād apanetum aśakyam 
evaṃ sarvadharmeṣu sarvakālaṃ śūnyatā vyavasthitetyapanetuṃ na śakyate /
na ca dharmaprahāṇena śūnyatā vyavasthāpayitum ataścāyam 
asthānasaṃtrāsa iti darśayati /
trāsye'pi kalpo'ntaḥ tataś ca trāsyād bhaye'pi /
kiṃ ?
vikalpo'nta ityadhikṛtaṃ /
yatastrāsaḥ sambhavati tat trāsyam ucyate /
bhīyate'smād iti bhayaṃ /
tasmād yad aniṣṭaphalaṃ tasmin strāsye tasmiṃśca bhaye yo vikalpayati 
so'ntaḥ /
katham ityato bravīti - parikalpitarūpāditrasanāt duḥkhabhīrutayeti /
bālā hi parikalpitarūpādīn vastutaḥ kalpayitvā tebhyo bhayam aniṣṭaṃ 
phalaṃ ca kalpayanti /
tataśca duḥkhabhīrutayā tebhyo rūpādibhyas tan nimittebhyaś ca bhayāt 
trasantīti /
etasya vikalpadvayāntasya parivarjanārthaṃ