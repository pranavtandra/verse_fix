athavā bhāva evābhāvapratiṣedhātmakaḥ /
tasmād abhūtaparikalpāt -
	na pṛthaktvaikalakṣaṇaṃ //
pṛthaktve sati dharmād anyā dharmateti na yujyate /
kaḥ punar ayogaḥ ?
dharmād vibhinnalakṣaṇatvād dharmatā dharmāntaram eva bhavati tad 
anyadharmavat /
na ca dharmāntaraṃ dharmāntarasya dharmatā bhavitum arhati tatra punar 
dharmāntaram anveṣṭavyam ity anavasthāprasa:ngāt /
anityatāduḥkhatāvad iti /
yathā'nityatā'nityebhyo nānyā duḥkhatā ca duḥkhād eva śūnyatā'pi na 
śūnyād anyeti /
ekatve sati viśuddhyālambanaṃ na syāt sāmānyalakṣaṇañceti /
viśuddhyate'neneti viśuddhir mārgaḥ dharmasvalakṣaṇād ananyatvān 
mārgālambanaṃ na syāt dharmasvalakṣaṇavat /
tasmāc ca na sāmānyalakṣaṇaṃ yujyate /
svalakṣaṇād ananyatvāt /
tasyāpi dharmasvarūpavat parasparato bheda iti sāmānyatā hīyate /
atha vā svalakṣaṇasya tasmād anyatvād bhāvasvarūpavad bhedābhāvaḥ /
tataś ca sāmānyalakṣaṇasyāpy abhāvaḥ bhedāpekṣatvāt 
sāmānyalakṣaṇasya /
atha vā viśuddhyartham ālambanaṃ viśuddhyālambanaṃ na bhāvasvalakṣaṇam 
ālambyamānaṃ viśuddhim āvahati sarvasattvaviśuddhiprasa:ngāt /
yadyanyānanyatvenāvaktavyā kathaṃ nirgranthavādo nā'lambito bhavati ?
yo hi bhāvasya satastattvānyatvena vyākaroti tena nirgranthavād 
ālambyate /
śūnyatā tu na bhāva iti nāstyayaṃ doṣaḥ /
etena śūnyatā sallakṣanā'bhāvasvarūpalakṣaṇā'dvayalakṣaṇā 
tattvānyatva vinirmuktalakṣaṇā ca paridīpitā /
uktaṃ śūnyatālakṣaṇaṃ //1-14//

paryāya idānīm ucyate -
	tathatā bhūtakoṭiścā'nimittaṃ paramārthatā /
	dharmadhātuś ca paryāyāḥ śūnyatāyāḥ samāsataḥ //
iti /
paryāyo nāmaikasyārthasya bhinnaśabdaiḥ pratyāyanaṃ 
paryāyārthābhidhānam iti paryāya ucyate /
tānyabhidhānāni sūtrāntareṣu śūnyataiva nirdiśyante /
etac ca paryāyapañcakaṃ yathāpradhānaṃ gāthāyām uktam evam anye'pi 
paryāyā ihānuktāḥ pravacanād upadhāryāḥ /