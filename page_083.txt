āvaraṇanirdeśānantaraṃ tattvanirdeśāvasaraḥ tad anantaram uddiṣṭatvād 
ityatas tattvam adhikṛtyāhetyāha /
tattvasya ca bahuvidhatvaṃ vidyate /
atas tadbhedā'navabodhe tattvasvarūpaṃ duravagamam ityatas tattvaprabhedam 
evādau pratipādayann āha -
	mūlalakṣaṇatattvaṃ
iti vistareṇa daśavidhaṃ tattvaṃ /
tatra mūlatattve'nyatattvāntarbhāvasandarśanārthaṃ mūlatattvavacanaṃ /
mūlatattve parijñānaprahāṇasākṣātkaraṇasamprayuktasya 
doṣaprahāṇārthaṃ lakṣaṇatattvavacanaṃ /
saṃsārād udvegopāyapradarśanārtham aviparyāsatattvavacanaṃ /
udvignasya śrāvakayānaniryāṇasandarśanārthaṃ phalahetutattvavacanaṃ /
śrāvako hi catur āryasatyaprativedhabhāvanābhyāṃ niryāti /
sarvākārajñānapratipattyupāyasandarśanārtham audārika tattvavacanaṃ /
sarvāvaraṇaprahāṇopāyasandarśanārthaṃ sūkṣmatattvavacanaṃ /
suvyavasthitadharmanirdeśopāyasandarśanārthaṃ 
sarvaparapravādinigrahopāyasandarśanārthañca prasiddhatattvavacanaṃ /
same'pi dharmadhātau
