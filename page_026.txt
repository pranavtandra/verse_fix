doṣo yadi dharmasvabhāvaḥ syāt /
bhrāntimātre tu naiṣa doṣaḥ /
	kva tathā sarvathā bhāvāt
iti vacanāt /
naitad evaṃ sūtravacanavirodhāt /
yā vedanā yā saṃjñā yac cittaṃ yad vijñānañca saṃsṛṣṭvā amī 
dharmā na visaṃsṛṣṭā iti /
saṃsargaś ca nāma satāṃ yugapac ca bhavatīti /
yo hi dharmasvabhāvam apariniṣpannam icchati tasyaitat sūtram 
asminnarthe'jñāpakam iti //1-9//

abhūtaparikalpamātre'nyasya cābhāve hetuphalaprabhedaṃ na vijñāyata 
iti tat pratipādanārthaṃ pravṛttilakṣaṇañca khyāpayati /
anena hetuphalabhāvenā'bhūtaparikalpa iti lakṣaṇaṃ /
pravṛttir eva lakṣaṇaṃ pravṛttilakṣaṇaṃ /
pravṛttiḥ punar divdhā - kṣaṇaparamparāpravṛttir yadādipatyena 
pratyutpanna upabhogasa:nkleśaḥ janmāntarapravṛttiś ca 
yadādhipatyenāyatyāṃ kleśakarmajanmasa:nkleśaḥ /
iha kṣaṇaparamparāpravṛttiḥ pravṛttilakṣaṇam uktaṃ /
janmāntarapravṛttiṃ sa:nkleśalakṣaṇatvena khyāpayiṣyati /
	ekaṃ pratyayavijñānaṃ
iti vistaraḥ /
tatraikam ityālayavijñānaṃ śeṣāṇāṃ saptānāṃ vijñānānāṃ 
hetupratyayabhāvena hetur iti pratyayavijñānaṃ /
	dvitīyam aupabhogikaṃ /
iti /
vijñānam ity anuvartate /
tat phalam iti vākyaśeṣaḥ /
tat punaḥ saptavidhaṃ pravṛttivijñānam upabhogaprayojakatvād aupabhogikaṃ 
/
	upabhogaparicchedaprerakās tatra caitasāḥ //
iti /
tatra vijñāne ye caitasās te'pi tat phalam iti sambandhaḥ /
vijñānatvād ekayogakṣematvāc ca /
ālayavijñānam anyeṣāṃ vijñānānāṃ pratyayatvāt pratyayavijñānam 
iti /
ālīyante sarve sāsravā dharmās tatra phalabhāvena tac ca teṣu 
hetubhāvenetyālayaḥ /