tayoś ca prahāṇasākṣātkaraṇayor ayam upāya iti pratipakṣabhāvanā /
tasyāś ca tāratamyam avasthāviśeṣaḥ /
tat kṛtañca prahāṇaṃ phalaṃ /
tad anantaraṃ yānānuttaryam iti prakāśanārtham ayam anukrama iti /
anyacca sattvasya sadasad dharmasaṃmohāpavādasamāropaprahāṇārthaṃ 
lakṣaṇanirdeśaḥ /
prahīṇasaṃmohasyāvaraṇakauśalārtham āvaraṇaṃ /
tenāvṛtaṃ tattvam iti tattvakauśalārthaṃ tad anantaraṃ tattvaṃ /
tattvapratividdhabhāvanayāvaraṇaprahāṇaṃ bhavatīti tattvānantaraṃ 
pratipakṣabhāvanā /
tat prabhedakauśalārtham avasthā /
avasthayāṃ phalaṃ prabhāvitavyam ityavasthānantaraṃ phalaṃ tat 
kauśalotpādanārthaṃ /
sarvam etan mahāyānamāgamyeti yānānuttaryam ante nirdiṣṭaṃ //1-1//

tatra lakṣaṇam ārabhyāha -
	abhūtaparikalpo'sti dvayaṃ tatra na vidyate /
	śūnyatā vidyate tv atra tasyām api sa vidyate //
iti /
tatreti lakṣaṇāvaraṇādisaptārtheṣu nirdiṣṭeṣu lakṣaṇam adhikṛtyoddiśyāha 
-
	abhūtaparikalpo'sti
iti /
yathoddiśas tathā nirdeśa iti kṛtvā /
lakṣaṇañca prāg uddiṣṭamatastasyaiva śeṣebhyo nirdeśaḥ prāgārabhyate /
kecit virundhanti sarvadharmāḥ sarvathā niḥsvabhāvāḥ śaśaviśāṇavad 
ityataḥ sarvāpavādapratiṣedhārthamāha -
	abhūtaparikalpo'stīti /
svabhāvata iti vākyaśeṣaḥ /
nanv evaṃ sūtravirodhaḥ - sarvadharmāḥ śūnyā iti śāstre vacanāt /
nāsti virodhaḥ yasmāt -
	dvayaṃ tatra na vidyate /
abhūtaparikalpo hi grāhyagrāhakasvarūparahitaḥ śūnya ucyate na tu 
sarvathā niḥsvabhāvaḥ /
ato na sūtravirodhaḥ /
yadyevaṃ dvayaṃ śaśaviṣāṇavat sarvathā nāsti /
abhūtaparikalpaś ca paramārthataḥ svabhāvato'styevaṃ 
śūnyatā'bhāvaprasa:ngaḥ /
naitad evaṃ yasmāt -