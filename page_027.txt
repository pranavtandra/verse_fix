sattvabhājanaloka-vijñā-anāt tannirbhāsatayā vijñānaṃ /
tac caikāntavipākatvād avyākṛtaṃ /
sarveṣāṃ sāsravāṇāṃ dharmāṇāṃ bījam anubadhnāti anyeṣāñca 
pravṛttivijñānānāṃ hetupratyayo bhavatīti pratyayavijñānaṃ /
tat pratyayaṃ pravṛttijñānamoupabhogikam iti /
tasmād ālayavijñānāt pratyetīti tat pratyayam utpadyata ityarthaḥ /
katham utpadyate ?
pravṛttivijñānaṃ hy ālayavijñānāt pravartamānam anutpannasya taj 
jātīyasya pravṛttivijñānasyotpādakaṃ bījam ālayavijñāne 
paripuṣṇāti /
tasmāt paripuṣṭabījāt pariṇāmaviśeṣaprāptāt punas taj jātīyaṃ 
pravṛttivijñānam utpadyata ityevaṃ tat pratyayaṃ pravṛttivijñānaṃ 
bhavati /
nanv ālayavijñānam apy aupabhogikaṃ pravṛttivijñānañca 
pratyayavijñānaṃ prasajyate aduḥkhāsukhavedanopabhogāśrayatvāt 
ālayavijñāne ca vāsanābhāvanāt /
na pratyayabhāvavyatirekeṇānyā vāsanābhāvanā'sti /
yathoktam abhidharmasūtragāthāyāṃ -
	sarvadharmā hi ālīnā vijñāne teṣu tat tathā /
	anyonyaṃ phalabhāvena hetubhāvena sarvadā //
iti /
na prasajyate tad vedanāyā durupalakṣYatvāt /
na tadaupabhogikatvena lakṣyate pravṛttivijñānavat /
prakarṣagataṃ vā jñeyaṃ sūryavat /
tathā hy upabhogatrividhavedanāśrayatvaṃ pravṛttivijñānasyaiva na 
tvālayavijñānasyeti /
hetupratyayaścātra vivakṣito na pratyayamātraṃ /
tathā hi kuśalākuśaladharmādhipatyād ālayavijñānaṃ 
vipākaniṣyandaphalavāsanāṃ parigṛhṇāti /
avyākṛtadharmādhipatyāc ca niṣyandaphalavāsanām eveti /
ata ālayavijñānaṃ niravaśeṣāṇāṃ sāsravadharmāṇāṃ hetupratyayaḥ /
pravṛttivijñānaṃ tu ālayavijñānasyādhipatipratyaya iti nāsti 
pravṛttivijñānasya pratyayatvaprasa:ngaḥ /
upabhogo vedaneti /
triprakārāpy upabhukṣyata ity upabhogaḥ anubhūyata ity arthaḥ /
bhavarasasārasarūpā vedanā /
tasmā bālās tat saṃvedanārthaṃ viṣayam abhiniviśante /
na kevalaṃ vedanā arthopalabdhir apy upabhoga ityanye /
tac ca na upabhogo vedaneti bhāṣyavirodhāt /
arthopalabdhiś ca na vijñānād anyeti na tasyāścaitasatvaṃ prayujyate /
veditaparicchedaḥ saṃjñā sukhādiviśeṣodgrahaṇātmakatvāt /
upabhoge saṃjñāyāñ ca prerakāḥ saṃskārā vijñānasya 
cetanāmanaskārādayaḥ /