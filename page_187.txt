idānīm ālambanānuttaryaṃ nirdeśāvasara ityata āha - 
ālambanānuttaryaṃ katamad iti /
atas tannirdhāraṇārthaṃ bravīti -
	vyavasthānaṃ tathā dhātuḥ
iti vistaraḥ /
ityetad dvādaśavidham ālambanaṃ vyavasthānālambanam ārabhya yāvat 
prakarṣālambanaṃ /
tadanyasarvālambanotkṛṣṭatvād ālambanānuttaryam ucyate /
tatra prathamaṃ ye pāramitādayo dharmāste'pi buddhair bodhisattvaiś ca 
sattvānugrahārthaṃ vyavasthāpyanta iti vyavasthānaṃ /
etad eva pradarśayan bhāṣyakāro'pyāha - 
dharmaprajñaptivyavasthānālambanam iti /
dharmāṇāṃ dānapāramitādibodhipakṣāryasatyādīnāṃ prajñaptir 
dharmaprajñaptiḥ /
tayā vyavatiṣṭhate sā vā'tra vyavasthānam iti 
dharmaprajñaptivyavasthānaṃ /
abhisamayānukūlyāc cātra vyavasthānālambanādīnām ānupūrvīṃ 
draṣṭavyeti /
dvitīyaṃ tathatā dharmadhātuparyāyatvāt /
tṛtīyacaturthe iti /
tatra tṛtītaṃ sādhyālambanaṃ caturthaṃ sādhanālambanaṃ /
te eveti prathamadvitīya eva /
yathākramam iti prathamaṃ sādhyālambanaṃ dvitīyaṃ sādhanālambanaṃ /
tatraiva kāraṇam āha - dharmadhātuprativedhena 
pāramitādidharmādhigamād iti /
dharmadhātuprativedhād anāsravāḥ pāramitā adhigacchatītyataḥ 
sādhyālambanaṃ prathamaṃ sādhanālambanaṃ dvitīyam iti /
pañcamaṃ dhāraṇālambanaṃ /
tac chrutamayasya jñānasya /
śrutamātreṇa pāramitādīn dharmān dharmadhātuñca dhārayatīti 
śrutamayaṃ jñānaṃ dhāraṇety ucyate /
dhāraṇāyā ālambanaṃ dhāraṇālambanaṃ /
tat punaḥ prathamam eva dvayaṃ vyavasthānālambanaṃ 
dharmādhātvālambanañca /
ṣaṣṭhaṃ cintāmayasyāvagamya dhāraṇād iti /
apekṣākāryakāraṇopapattisādhanadharmatāyuktibhir avagamya 
śrutārthadhāraṇād avadhāraṇā cintāmayaṃ jñānaṃ tasyālambanam 
avadhāraṇālambanaṃ /
saptamaṃ bhāvanāmayasyālambanam iti prakṛtaṃ /
pratyātmaṃ dhāraṇād iti pratyātmam arthasya