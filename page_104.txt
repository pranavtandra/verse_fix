ityātmano'sattvād asadgrāha ityāha /
yadyātmā nāsti kathaṃ grāhaparatantraḥ sannirviṣayo grāhaḥ pravartata 
iti ?natveṣa nirviṣayaḥ skandhādiṣu pravartate /
tasmāt teṣāṃ pratipakṣeṇa daśavidhaṃ skandhādikauśalyam uktaṃ /
kathaṃ punaḥ skandhādiṣv evāyam ātmagrāho natvāmā sanniścīyate ?
yataḥ skandhādivyatirikta ātmā yuktyā parīkṣyamāṇo nopalabhyate /
yadātmatvādīnām ātmakriyāsvarūpaṃ tat sarvam api pravartate 
skandhādiṣvevetyataḥ skandhādaya evātmagrāhanibandhanam iti pratīyate /
ebhir daśavidhair ātmābhiniveśo nāmātmagrāhaḥ pravartate nānyair 
ityataḥ skandhādikauśalyaṃ sarvātmagrāhasya pratipakṣatvena veditavyaṃ /
yad uta ekatvagrāha iti pañcopādānaskandheṣu piṇḍātmagrāhataḥ tat 
pratipakṣeṇa skandhakauśalyaṃ /
hetutvagrāha iti cakṣurādīnāṃ prayojakatvād ātmani hetutvagrāhaḥ tat 
pratipakṣeṇa dhātukauśalyaṃ /
evam anyeṣv api vipakṣapratipakṣaṃ vaktavyaṃ /
athavātmatvāt sarvaṃ pravartata ityayaṃ hetutvagrāhaḥ /
yasya veṣṭam aniṣṭañceha janmani phalaṃ tasya śubhāśubhasya karmaṇa ātmā 
hetur iti cetanā hetutvagrāhaḥ /
bhoktṛtvagrāha iti ātmā bhoktā cetanatvāt /
vyaktāvyaktaṃ tu bhojanam acetanatvāt /
athavā yasya śubham aśubhaṃ karmabhir utpadyate sa eva tat phalānāṃ 
bhokteti bhoktṛtvagrāhaḥ /
kartṛtvagrāha iti ātmaiva sukṛta-duṣkṛtānāṃ karmaṇāṃ karteti yo grāhaḥ 
yo vā karaṇādyupetas tās tāḥ kriyāḥ karoti sa ātmeti kartṛtvagrāhaḥ /
svatantragrāha iti yat svairaṃ vaśitvaṃ sa ātmā yo'dhikāraḥ sa ātmeti 
yo grāhaḥ /
hetvanurūpasyaiva vā phalasyotpattau vaśitvam asyeti svatantragrāhaḥ /
adhipatitvagrāha iti yo'dhipatiḥ prabhurīśvaraḥ sa ātmeti /
phalasyaiva vā'nurūpeṇācaraṇaṃ tad adhipatitvād 
ātmetyadhipatitvagrāhaḥ /
nityatvagrāha iti hetvādivastunā pañcavidhenā'viśuddho'pyātmā nitya 
eva
anyathā