parigṛhyate /
dhyānaṃ samādhiścittasyaikāgratā /
ṛddhirākāśagamanādikā /
avatāraṇaṃ śāsanadharmatāpratipādanaṃ /
dhyānaphalābhyāṃ hi ṛdhyādeśanāprātihāryābhyām āvarjitaḥ śakyante 
śāsana avatartuṃ /
prajñayā samyag avavādadānād vimocanād vimocayati /
sarvākāradharmapravicayalakṣaṇā prajñā /
tasyāś ca karma samyag avavādadānaṃ kleśaprahāṇaṃ 
cāviparītānuśāsanapratibaddhamataḥ prajñayā samyag avavādadānād 
vimocayati /
upāyakauśalyapāramitayā mahābodhipariṇāmanād dānādīnakṣayān karoti 
/
yasya dharmasya niṣpattaye vivṛddhaye prāptaye prahāṇāya vā yā yuktiḥ 
sa tatropāyas tatra kauśalyaṃ vaicakṣaṇyam upāyakauśalyaṃ /
tasya kṛutopacitānāṃ dānādīnāṃ mahabodhipariṇāmanayā'kṣayakāraṇāṃ/
mahābodhipariṇāmanayā kuśalamūlāni mahābodhivad akṣayāni bhavantīti 
/
praṇidhānapāramitayā'nukūlopapattiparigrahāt sarvajanmasu 
buddhotpādārāgaṇato dānādiṣu sadā pravartate /
praṇidhānam anekavidhaṃ prārthanātmakatvāt /
kuśalānukūlopapattiprārthanam atra praṇidhānam abhipretaṃ tasya janmani 
janmani buddhotpādārāgaṇato dānādiṣu sadā pravartanaṃ karma /
balapāramitayā pratisaṃkhyānabhāvanābalābhyāṃ niyataṃ dānādiṣu 
pravartate vipakṣānabhibhavād iti /
pratisaṃkhyānaṃ prajñā /
bhāvanā tu kuśaladharmābhyāsaḥ /
tad dvayaṃ vipakṣeṇānabhibhūtaṃ balapāramitety ucyate /
tasyāḥ kṣaṇanaiyamyena dānādiṣu pravṛttiḥ karma /
niyataśabdasya satataparyāyatvāt /
na hi pratisaṃkhyānabhāvanābalād dānādikuśalaṃ vipakṣeṇābhibhūyate /
jñānapāramitayā yathārutadharmasammohāpagamād 
dānādyādhipateyadharmasambhogañca pratyanubhavati sattvāṃśca 
paripācayatīti /
sarvasmin mahāyānadeśanādharme yathārutasammohavigatajñānaṃ 
jñānapāramitā /
ayaṃ punar yathārutasammohaḥ kaḥ ?
yenābhiprāyikam arthaṃ tyaktvā yathārutam eva kalpayatyayaṃ 
yathārutasammohaḥ /
dānam adhikṛtya dānam ālambya yaḥ sūtrādiko dharmo deśitaḥ sa 
dānādhipateyaḥ /
evaṃ śīlakṣāntivīryādyādhipateyo draṣṭavyaḥ /
mahāyānam ārabhya 
buddhabodhisattvenāviparītasāṃkathyaviniścayakāraṇāt sattvānāṃ 
cāviparītayā dharmadeśanayā paripācanād dharmsambhogānubhavanaṃ 
sattvaparipācanañca jñānapāramitāyāḥ karma /
sūtrādidharmopadeśasya jñānapāramitāprabhāvitatvāt //

	{ manasikārapratipattiḥ }