vyañjanārthamanaskārāvisāre lakṣaṇadvaye /
iti vistaraḥ /
idānīṃ teṣu vastuṣu yathā viparyāso bhavati tat pradarśanārtham āha - 
tatra
	saṃyogāt saṃbhavāc caiva viyogād apyasambhavāt /
	arthasattvam asattvañca vyañjane so'viparyayaḥ //
iti /
saṃyoge sati vyañjanānām iti /
saṃyogo hi parasparasaṃśleṣaḥ /
na cāsau vyañjanānāṃ vidyate yaugapadyābhāvāt /
vyañjanānāṃ yugapad uccāraṇaṃ na yujyate /
pūrvavikalpānām uttaravyañjanoccaraṇakāle'navasthānam 
uccāraṇānantaram eva vinaṣṭatvād ityāśa:nkāvyudāsārtham āha - 
avicchinnoccāraṇatayeti /
etad uktaṃ bhavati - aviparyastāvilambitoccāraṇam atra vyañjanānāṃ 
saṃyoga iṣyate na tu vyañjanānāṃ parasparasaṃśleṣaṇam iti /
asya cedaṃ nāmeti sambhavād iti /
yadi cāsya vastuna idaṃ nāmeti sa:nketo'bhyasto bhavati evam anena 
prakāradvayena sārthakatvaṃ vyañjanānāṃ pratyāyakatvam ityarthaḥ /
viparyayān nirarthakatvam iti /
ubhayābhāvo'nyataravaikalyaṃ vā viparyayaḥ /
yadevaṃ darśanam iti jñānaṃ /
so'viparyāso vyañjane veditavya iti saṃvṛttyā na tu paramārthataḥ /
paramārthenāviparyāsasya nirvikalpakatvād ityanenāviparyāsena 
bodhisattvaḥ śabdārtharahitān sarvadharmān pratividhyati /
idānīṃ vyañjanaprajñaptinimitte'rthe'viparyāsapradarśanārtham āha -
	dvayena pratibhāsatvaṃ tathā cāvidyamānatā /
iti vistaraḥ /
dvayena grāhyagrāhakatvena pratibhāsate /
kaḥ ?
paratantrasvabhāvaḥ /
kasmāt ?
grāhyagrāhakabījayuktatvāt /
kah punar atra pratibhāsārtha ityata āha - tadākārotpattita iti /
grāhyagrāhakākārotpattito grāhyagrāhakatvena pratibhāsate na punaḥ 
sphāṭikavad upadhānoparāgād iti /
tathā ca na vidyate yathā pratibhāsate advayaprakṛtitvāt /
iti evaṃ bhrāntivijñānotpattinimittabhūte'rthe yad darśanaṃ sa 
tatrāviparyāsaḥ sadasattvavarjanādityabhiprāyaḥ /
arthasya sattvena varjita ityatraiva kāraṇam āha - 
grāhyagrāhakābhāvād iti /
arthasya sattvaṃ