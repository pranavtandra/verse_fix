bodhisattvapratipattavyeṣu pudgalasya parikalpitalakṣaṇānāṃ ca dharmāṇām 
abhāvas tad abhāvasya ca sadbhāvo yathākramaṃ saṃskṛtaśūnyatā yāvat 
sarvadharmaśūnyateti /
tathāhi nāsti saṃskṛtasya svāmī vā prayoktā vā pudgalo nāpi 
saṃskṛtaṃ bālajanaparikalpitenātmanā /
saṃkṣepataḥ sarvavikalpagrāhapratipakṣārthaṃ 
sarvasūtrāntābhisandhivyākaraṇārthaṃ caitā bodhisattvānāṃ śrāvakair 
asādhāraṇāḥ ṣoḍaśaśūnyatā nirdiṣṭāḥ /
atra ca bhagavatā śūnyatāviṣayaḥ śūnyatāsvabhāvaḥ 
śūnyatābhāvanāprayojanañca darśitaṃ /
tatra śūnyatāviṣayo bhoktrādyartho yāvat buddhadharmaparyantaḥ /
tat pradarśanaṃ punaḥ śūnyatāyāḥ sarvadharmavyāpakatvajñāpanārthaṃ /
śūnyatāsvabhāvo'bhāvasvabhāvo'bhāvabhāvasvabhāvaś ca /
śūnyatāsvabhāvapradarśanaṃ punar adhyāropāpavādapartipakṣeṇa 
sarvadṛṣṭiniḥsaraṇātmakatvajñāpanārthaṃ /
śūnyatābhāvanāprayojanaṃ śubhadvayasya paraptyartham ityārabhya 
buddhadharmāṇāṃ prāptaya iti paryantaṃ /
tat pradarśanaṃ punaḥ svaparātmano rūpadharmakāyasampat prakarṣaḥ 
śūnyatābhāvanād eva prāpya iti pradarśanārtham iti /
evaṃ śūnyatāyāḥ prabhedo vijñeya iti samalāvasthāyāṃ saṃkliṣṭā 
nirmalāvasthāyāṃ viśuddhety 
adhyātmaśūnyatādiṣoḍaśaprakārabhedo'nantarokto veditavyaḥ //1-21//

bhedoddeśānantaraṃ tat sādhanam uddiṣṭam ityatas tannirdeśānantaraṃ 
pṛcchati - kathaṃ sādhanaṃ vijñeyam iti /
atra kiṃ sādhyate ?
āgantukopakleśasaṃkliṣṭatā svabhāvaviśuddhatā ca /
tatra saṃkliṣṭāsādham adhikṛtyāha -
	saṃkliṣṭā ced bhaven nā'sau muktāssyuḥ sarvadehinaḥ /