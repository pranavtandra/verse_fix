avasthāyāḥ phalapūrvakatvād avasthānantaraṃ phalabhāṣaṇārthaṃ 
pṛcchati phalaprāptiḥ katametyata āha -
	bhājanatvaṃ vipākākhyaṃ
iti vistaraḥ /
tadidaṃ samāsena pañcavidhaṃ phalaṃ - bhājanatvaṃ balaṃ rucir vṛddhir 
viśuddhiśceti /
tatra bhājanatvaṃ yaḥ kuśalānukūlo vipāka iti /
sa punar aṣṭākṣaṇaprahāṇaḥ sāsravaviśiṣṭaṣaḍāyatano 
bodhipakṣadharmavipākaḥ sarvakuśaladharmotpattyāśrayatvād bhājanam 
ucyate /
balaṃ yā bhājanatvādhipatyād iti /
āśrayakleśopapattimandhatām upādāya kuśalamūlasyādhimātratā 
pṛṣṭatetyarthaḥ /
idam ucyate balaṃ /
ruciryā pūrvābhyāsāt kuśale rucir ityatīteṣu janmasu 
kuśaladharmābhyāsād vartamāne janmani kuśaladharmābhiprāyo 
nadīsrotonyāyena sā ruciḥ /
vṛddhiryā pratyutpannakuśalamūla dharmābhyāsād 
apūrvaviśiṣṭakuśaladharmotpattiḥ kuśalamūlaparipuṣṭir ityabhiprāyaḥ /
trayaṃ balavṛddhyor viśeṣaḥ balaṃ hi mandakuśalavipākāpekṣyaṃ dārḍhyaṃ 
vṛddhiḥ punaḥ kuśalasyottarottaraviśeṣaḥ /
anye punaḥ kuśalamūlapuṣṭir iti viśiṣṭakuśaladharmavāsanāpuṣṭir 
ihābhipreteti manyante /
viśūddhir yadāvaraṇaprahāṇam iti /
tatra śrāvakabuddhagotrāṇāṃ kleśāvaraṇaprahāṇaṃ viśuddhiḥ /
sambuddhagotrāṇāṃ kleśajñeyāvaraṇaprahāṇaṃ viśuddhiḥ /
etad yathārkamaṃ pañcavidhaṃ phalam iti /
vipākaphalaṃ yaḥ kuśaladharmānukūlo vipākaḥ /
adhipatiphalaṃ yā bhājanatvādhipatyāt kuśalasyādhimātratā /
niṣyandaphalaṃ yā pūrvābhyāsāt kuśale ruciḥ /
puruṣakāraphalaṃ yā pratyutpannakuśaladharmābhyāsāt kuśalamūlapuṣṭiḥ /
visaṃyogaphalaṃ yadāvaraṇaprahāṇaṃ /
asyaiva pañcavidhasya phalasya samāsoktasya prabhedaḥ samāsena nirdiṣṭaḥ 
-
	uttarottaram ādyañca
iti vistaraḥ /
uttarottaraphalaṃ gotrāc cittotpādaścittotpādāt prayoga ityevamādi 
yathoktayā'vasthāparamparayā veditavyaṃ /
ādiphalaṃ prathamato lokottaradharmapratilambha