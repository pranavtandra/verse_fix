buddhāvaraṇā'kṣaye na muktir astīti /
ataḥ śeṣāvaraṇavat tad apy āvaraṇam iti pratipāditam bhavati /
saukṣmyaprakarṣāvasthaṃ tv akliṣṭam ajñānam kleśavāsanāś ca 
buddhabhūmer āvaraṇam ucyate /
tasmāt saukṣmyaprakarṣād anyathā prekṣituṃ na śakyata ityevam ākhyānam 
bhavati //2-17//

	{ āvaraṇapiṇḍārthaḥ }
mahāvaraṇaṃ yad vyāpi kleśajñeyāvaraṇaṃ bodhisattvagotrāṇāṃ /
pratanvāvaraṇaṃ prādeśikaṃ kleśāvaraṇam eva śrāvakādigotrāṇāṃ /
prayogāvaraṇaṃ yad udriktam iti teṣām eva rāgādicaritānāṃ taiḥ 
prayogā'prāpteḥ /
prāptyāvaraṇaṃ yat samam iti samabhāgacaritānāṃ taddhi prāptivibandhe 
vartate /
prāptiviśeṣāvaraṇaṃ yadādānavivarjane iti bodhisattvagotrāṇām 
adhigamaviśeṣāvaraṇatvāt /
apratiṣṭhitaṃ nirvāṇam adhigamaviśeṣaḥ /
eṣa caiva phalaviśeṣo veditavyāḥ /
samyak prayogāvaraṇaṃ yan navadhā kleśalakṣaṇam iti nava 
saṃyojanānyāvaraṇam iti vacanāt /
tāni samyak prayogasyāvaraṇaṃ bhavanti yathā tathoktaṃ /
hetvāvaraṇaṃ yac chubhādau daśavidhetvadhikārād iti /
taddhi śubhādihetuvibandhadvāreṇāvaraṇaṃ bhavantīti hetvāvaraṇam ucyate 
/
tattvapraveṣāvaraṇaṃ yad bodhipakṣyeṣv iti /
tair hi tattvam praviśati /
śubhānuttaryāvaraṇaṃ yat pāramitāsu tata uttari śubhābhāvāt /
tad viśeṣagatyāvaraṇaṃ yad bhūmiṣv iti pāramitā eva hi 
lokottaraviśeṣāśrayabhūtā bhūmaya ucyante /
sa:ngrahāvaraṇaṃ yat samāsato dvividham iti kleśāvaraṇaṃ 
jñeyāvaraṇañca etena sarvāvaraṇasa:ngrahāt /
piṇḍārthavacanaṃ sukhodgrahaṇadhāraṇārthaṃ /
piṇḍīkṛtaṃ hi sukham udgṛhyate dhāryate ceti //

	// āgamānusāriṇyāṃ mādhyantavibhāgaṭīkāyām ācāryabhadantasthi    
        ramativyākhyātāyām āvaraṇaparicchedo dvitīyaḥ samāptaḥ //

--------------------------------------------------------------------------

	% tattvaparicchedas tṛtīyaḥ

--------------------------------------------------------------------------