iti vistaraḥ /
audāryaparamatā yāvan niṣpattiparamatetyeṣā dvādaśavidhā paramatā /
tatraudāryaparamatā sarvalaukika sampattyanarthakatvenotkṛṣṭatayā ca 
veditavyā /
sampattir abhyudayaḥ sa ca dvidhākāraḥ - prāptaścāprāptaś ca /
tatra prāpte na sajjate aprāptaṃ na prārthayati 
svasukhanirapekṣaparaduḥkhāpanayaprayuktatvāt /
yathoktaṃ -
	puṇyaṃ hi yat puṇyaphalañca sādhoḥ
	sarva parārthaṃ tava nātmahetoḥ //
iti /
prahāṇajñānaprabhāvasampannabuddhatvapalatvāad utkṛṣṭatvaṃ /
athavā loke hi dvividhā evodāra ucyate - yaḥ sthūlalakṣaḥ 
pratyupakārāprārthanaś ca /
tasmād bodhisattvaḥ sarvalokasampattyaprārthako'pyadhimātrā'dhimātrāsu 
ca dānādipāramitāsu prayujyata iti tat pratipatter audāryam ucyate /
āyatattvaparamatā āyatatvenotkṛṣṭatā /
āyatattvaṃ punar dānapāramitādiṣv āyatābhyāsaḥ /
tac ca na jñāyate kiyañciram ityata āha - 
vikalpāsaṃkhyeyaparibhāvanād iti /
bodhisattvānāṃ hi dānapāramitādibhāvanā 
kalpāsaṃkhyeyatrayaparyavasānatvād atyantamāyatā /
adhikāraparamatā sarvasattvārthakriyādhikārād iti /
bodhisattvānāṃ svasukhanirapekṣāṇāṃ dānādiṣu pravṛttiḥ 
sarvasattvānāṃ hitasukhakriyām adhikṛtyetyato'dhikārataḥ parametyucyate 
/
akṣayatvaparamatā akṣayatvena paramatā /
akṣayatvaṃ punaḥ kuta ityata āha - mahābodhipariṇāmanayā'tyantam 
apryādānād iti /
mahābodhipariṇāmitā hi dānādayaḥ sarvopapattyāyataneṣu vipākaphalaṃ 
dattvāpi nātyantaṃ samucchidyante āśrayaparāvṛttilakṣaṇasya 
dharmakāyasya niṣpādanāt tasya cākṣayatvan nirupādhiśeṣe'pi nirvāṇe na 
paryādīyante śrāvakādibodhipariṇāmanayā tu nirupadhiśeṣe 
nirvāṇadhātau sarvathā''śrayasya samucchedāt samucchidyante /
mahābodhipariṇāmanayā vā dānādīnyakṣayāṇi bhavanti 
prabhūtavipākatvāt /
prabhūtam apyakṣayam ucyate vipākadānenā'tyantam aparyādānāt na 
tvevaṃ śrāvakādipariṇāmanāyām akṣayatvaṃ /