prabhedanirdeśādhikāre sarve śūnyatāprabhedā vaktavyā ityata āha 
-ayam aparaḥ prabheda iti /
ṣoḍaśavidhā śūnyateti vastubhedena ṣoḍaśavidhā bhavati /
dvayābhāvasvarūpe tu bhedo nāsti /
sā ṣoḍaśavidhā śūnyatā prajñāpāramitāyāṃ paṭhyate - 
adhyātmaśūnyatā yāvad abhāvasvabhāvaśūnyateti /
saiṣā samāsato veditavyā -
	bhoktṛbhojanatad dehapratiṣṭhāvastuśūnyatā /
ityevam ādi /
sāmānyalakṣaṇaṃ śūnyatāyāḥ sarvadharmasyā'dvayasvarūpatvaṃ /
nānyathā tan nānātvaṃ śakyate darśayitum ityato vastunānātvena tan 
nānātvaṃ darśayati /
pūrvaṃ tāvad bhoktā vibhāvayitavyaḥ tat snehābhiniveśatyājanārthaṃ /
tat snehābhiniveśo hi buddhatvavimokṣaprāptipratibandhako bhavati /
tad anantaraṃ tad bhojanaṃ /
tad anantaraṃ tayor adhiṣṭhānaṃ śarīraṃ /
tad anantaraṃ tad adhiṣṭhānasya śarīrasya pratiṣṭhābhājanaloko 
vibhāvayitavyaḥ bhoktur upakārakatvād 
ātmīyasnehagrāhavyāvartanārthaṃ /
etac catur vidhaṃ vastu tac chūnyatā vastuśūnyatety ucyate /
tatra bhoktṛśūnyatā ādhyātmikānyāyatanāny ārabhyeti /
tāni ca cakṣūrādīni yāvan manaḥ paryantāni /
tad anyasya bhoktur abhāvāt /
cakṣūrādīnāñca viṣayopabhogapravṛttidarśanāl lokasya cakṣurādiṣt eva 
bhoktṛbhimāna ity ataścakṣūrādyāyatanaśūnyatā bhoktṛśūnyatety ucyate /
bhojanaśūnyatā bāhyānīti rūpādīni yāvat dharmaparyantāni /
tāni viṣayābhāvena bhujyanta iti bhojanam ato bāhyāyatanaśūnyatā 
bhojanaśūnyatety ucyate /