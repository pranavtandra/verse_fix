athavā satvārthaṃ mahābodhipariṇāmitāni kuśalamūlāni bodhisattvānāṃ 
sattvadhātuvad akṣayāṇi bhavantītyataś ca sattvadhātuvan nātyantaṃ 
paryādīyanta iti /
nairantarya paramatā ātmaparasamatādhimokṣāt sarvasattvadānādibhiḥ 
pāramitā paripūraṇād iti /
pramuditāyāṃ hi bhūmau dharmadhātoḥ sarvatragārthāvabodhād 
bodhisattva ātmaparasamatām abhimucyate /
sa svaparasamatādhimokṣāt prahīṇasvaparavikalpaḥ svadānādibhir iva 
paradānādibhir api sumuditacittaṃ labhate /
tataḥ pratikṣaṇaṃ pratimuhūrtaṃ pratidivasaṃ ca nirantaraṃ 
dānādipāramitāḥ paripūryanta iti /
akṛcchratvaparamatā anumodanāmātreṇa paradānādīnāṃ 
pāramitāparipūraṇād iti /
tathā bodhisattvāḥ sattvānāṃ dānādikuśalamūlāni samuditena 
manasā'numodayanti yathaiṣām anumodanāmātreṇa dānādipāramitāḥ 
paripūryanta iti /
vittatvaparamatā gaganagañjasamādhyādibhir dānādiparipūraṇād iti /
bodhisattvā dharmadhātuprativedhabhāvanayā gaganagañjasaṃjñakaṃ 
samādhiṃ pratilabhante /
tasya pratilambhātsattvānāṃ sarvābhiprāyaparipūraṇād dānapāramitāṃ 
paripūrayanti /
tadādhipatyena hi gaganam eva gañjo bhavatīti samādhir gaganagañja 
ityabhidhīyate yasmāt tad ṛddhyā sarvopakaraṇāni gaganāj jāyante /
ādiśabdena prajñāpāramitādisūtrapaṭhitānāṃ grahaṇaṃ /
parigrahaṇaparamatā nirvikalpajñānaparigṛhītatvād iti /
bodhisattvānāṃ hi dāpakadeyapratigrāhakatrayānupalambhān nirvikalpaṃ 
jñānaṃ /
evaṃ yāvaj jñātṛjñeyajñānatrayānupalambhān nirvikalpaṃ jñānaṃ /
tena parameṇa nirvikalpena jñānena parigṛhītā dānādipratipattiḥ kathaṃ 
?
tad anuparivartitatvāt tad ālambanatvāc cetyataḥ parametyucyate /
ārambhaparamatā adhimukticaryābhūmāvadhimātrāyāṃ kṣāntāv iti /
prathamakalpāsaṃkhye yānām adhimukticaryābhūmir ity ucyate /
gotramitrabalena cotpāditabodhicittasya svabhāvatrayamukhenātyarthaṃ 
sarvadharmanairātmyādhimokṣo'dhimātrā kṣāntirāśraddhyādivipakṣair 
aparājaya iti /
sā hi bodhisattvasyārambhāvasthā /
tato'dhimātrāyāṃ kṣāntāvārambhaparamatety ucyate /
pratilambhaparamatā prathamāyāṃ bhūmāv iti /
prathamāyāṃ hi bhūmau dharmadhātoḥ sarvatragatvāvabodhāl lokottarāḥ 
pāramitāḥ pratilabhate pūrvantu prathamabhūmiprayogasa:ngṛhītā 
laukikā evetyataḥ prathamāyāṃ bhūmau pratilambhaparamatety ucyate /
niṣyandaparamatā tadanyāsvaṣṭāsv iti /
prathamabhūmipratilabdhānāṃ tad anyāsv aṣṭāsu bhūmiṣu 
uttarottaraviśiṣṭapratilambho niṣyanda iti niṣyandaparamatā /
athavā'dhimukticaryābhūmau pāramitābhāvanābalena 
prathamabhūmipratilambhaḥ pratilambhaparamatā /
prathamā hi bhūmir bodhisattvānāṃ darśanamārgasa:ngṛhītā tat 
praveśāc ca jātau