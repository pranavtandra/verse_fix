tattvapratipādanānantaraṃ pratipakṣabhāvanā vaktavyā tatrā'vasthā 
phalaprāptiś ca /
atas tatpratipādanārthaṃ caturthaparicchedārambhaḥ /
tattvānantaram uddiṣṭatvāt pratipakṣabhāvanāpratibaddhatvāc ca tad 
avasthāphalaprāptyor uddeśaḥ /
sūtre pratipakaṣatvena bodhipakṣo'numata iti pradarśanārtham āha - 
pratipakṣabhāvanā bodhipakṣyabhāveneti /
te hi yathoktāvaraṇavipakṣaprahāṇāya bhāvyamānaḥ prabhavantīti 
pratipakṣā ucyante /
te punaḥ saptatriṃśat - catvāri smṛtypasthānāni yāvadāryāṣṭā:nga 
mārgāḥ /
tad bhāvanā bṛṃhaṇāropaṇā abhyāso bahulā kriyeti paryāyāḥ /
sedānīṃ vaktavyā tattvānantaram uddiṣṭatvāt /
kiṃ kāraṇaṃ smṛtyupasthānabhāvanaiva pūrvam ucyate nānyā 
bodhipakṣabhāvanā ?
āha - tatra tāvadādau -
	dauṣṭhulyāt tarṣahetutvāt
iti vistaraḥ /
tatreti bodhipakṣabhāvanāyāṃ /
tāvacchabdārthaḥ kramārthaḥ /
ādau tāvat smṛtyupasthānabhāvanocyate /
paścād anyeṣām apīti /
nirvāṇasaṃsāryor guṇadoṣā'navabodhāt /
saṃskāreṣu sukhaśucinityātmābhiniveśena bālānāṃ bhavabhoge'bhivacanaṃ