atha vā 'bhūtaparikalpo'stītyanena tat sattvamātraṃ jñāyate na tu 
tat svabhāvaḥ /
dvayābhāve'pi yad grāhyagrāhakābhiniveśakāraṇaṃ na vijñāyate dvayaṃ 
ca nāstīti yataḥ pratīyate tad api noktam ityatas tat pratipādanārtham 
āha -
	arthasattvātmavijñapti pratibhāsaṃ
iti vistaraḥ /
tatra vijñānasvabhāvo'bhūtaparikalpaḥ /
tac ca vijñānaṃ sasamprayogam abhipretaṃ /
pradhānena tu vijñānaṃ gṛhītaṃ /
sa eva grāhyagrāhakābhiniveśo'rthasattvādipratibhāsanibandhanaḥ /
	nāsti cāsyārthas tadabhāvāt tad apyasat /
iti /
dvayābhāvakāraṇaṃ /
tatrārthasattvapratibhāsamālayavijñānaṃ sasamprayogaṃ /
tac ca vipākatvād avyākṛtam eva /
ātmapratibhāsaṃ kliṣṭaṃ manaḥ sasaṃprayogaṃ /
tac ca nivṛtāvyākṛtaṃ kleśasaṃprayuktatvād uktaṃ /
vijñaptipratibhāsaṃ kuśalākuśalāvyākṛtaṃ sasamprayigañcakṣur 
vijñānādi ṣaṭkaṃ /
tadetānyarthasattvātmavijñaptipratibhāsānyaṣṭau vijñānāni 
sasamprayogāṇi samudayasatyasa:ngṛhītāt sahakāripratyayāpekṣād 
ālayavijñānāt yathāsaṃbhavaṃ pañcagatiṣu prabhavanti /
kaścit 
kuśalā'kuśala-avyākṛtadharma-vāsanāpariṇāmaviśeṣo'sty-ālayavijñānasya 
yadādhipatyena parasparabhinnābhāsaṃ vijñānaṃ prajāyate /
katham asatyarthādau vijñānaṃ tadābhāsam utpadyate ?
na hi puruṣe'sati sthāṇuḥ puruṣābhāso bhavatīti /
naiṣa doṣaḥ /
arthādyābhāsaṃ hi vijñānaṃ bālā vijñānāt pṛthag 
arthāstitvenā'bhiniviśante taimirikasya keśoṇḍukādivat /
tasmāt tadabhiniveśatyājanārtham ucyate -
vijñānam evedam arthādyābhāsam utpadyate taimirikāṇām iva 
keśoṇḍukādyābhāsaṃ vināpyarthasattvādineti /
evaṃ cāṣṭavijñānavastukaḥ paratantro'bhūtaparikalpa ity uktaṃ bhavati /
rūpādabhāveneti rūpa-śabda-gandha-rasa-spraṣṭavya dharmasvarūpeṇa 
pratibhāsaṃ tadākāreṇotpannatvāt /
sattvapratibhāsaṃ yat pañcendriyatvena svaparasantānayoḥ /
pratibhāsa ity adhikṛtaṃ /
adhikasaktisthānatvāt pañcasv indriyeṣu sattvākhyā /
tais teṣu vā sajjata iti sattvaḥ /
tadākārotpattitām upādāya vijñānaṃ tadābhāsam iti /
ātmapratibhāsaṃ kliṣṭaṃ manaḥ ātmamohādisamprayogād iti kliṣṭasya 
manasa ātmamohenātmadṛṣṭyā ātmatṛṣṇāyā'smimānena ca nityaṃ 
samprayuktatvāt