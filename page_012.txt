tu grāhyagrāhakavikalpaḥ /
tatra grāhyavikalpo'rthasattvapratibhāsaṃ vijñānaṃ /
grāhakavikalpa ātmavijñaptipratibhāsaṃ /
dvayaṃ grāhyaṃ grāhakañceti /
tatra grāhyaṃ rūpādi /
grāhakaṃ cakṣūr vijñānādi /
grāhyagrāhakabhāvena virahitatā viviktatā hyabhūtaparikalpasya 
śanyatā /
na tv abhūtaparikalpo'pyabhāvaḥ yathā śūnyā rajjuḥ sarpasvabhāvenātat 
svabhāvatvāt sarvakālaṃ śūnyā na tu rajju svabhāvena tathehāpi /
tasyām api sa vidyata iti abhūtaparikalpaḥ /
evaṃ hy āgantukāvaraṇopakliṣṭatvāt tad agrahaṇam uktam abdhātvādivad 
iti /
evaṃ yad yatra nāsti tat tena śūnyam iti yathābhūtaṃ samanupaśyatīti /
kiṃ kutra nāsti ?
abhūtaparikalpe dvayaṃ /
ato'bhūtaparikalpaṃ dvayena śūnyaṃ paśyati /
yat punar atrā'vaśiṣṭaṃ tat sat /
kiṃ punar ihāvaśiṣṭaṃ ?
abhūtaparikalpaḥ śūnyatā ca /
tad ubhayam ihāstītyanādhyāropānapavādena paśyan yathābhūtaṃ 
prajānāti /
tatrābhūtaparikalpe'dvayadarśanād anadhyāropaḥ /
abhūtaparikalpasya śūnyatāścāstitvadarśanād anapavādaḥ /
aviparītaṃ śūnyatālakṣaṇam udbhāvitaṃ bhavati /
yac chūnyaṃ tasya sad bhāvāt yena śūnyaṃ tasya tatrābhāvāt /
sarvabhāve sarvābhāve vā nāviparītaṃ śūnyatālakṣaṇaṃ /
śūnyatāyā evābhāvaprasa:ngāt /
na śūnyasaṃjñā'satyāṃ śūunyatāyāṃ yujyate /
dharmatāyā hi bhāvāyāt tattvād anityatvādivat /
dvayam astīti śūnyatābhāvaḥ /
yadi śaśaviṣāṇakalpanena dvayaṃ kathaṃ tenābhūtaparikalpasya 
śūnyatāsambhavaḥ ?
anyena hy anyasya śūunyatā dṛṣṭā yathā bhikṣubhir vihārasya /
naitad evaṃ /
yathā rajjur māyā vā svātmany avidyamānena sarpākāreṇa puruṣādinā 
prabhāsate /
tatra kasyacid grāhanirvartanārthaṃ sarpapuruṣādibhiś ca śūnyety ucyate 
/
evam abhūtaparikalpo'pi svātmany avidyamānena grāhyagrāhakākāreṇa 
prakhyāyamāno bālānāṃ tad grāhābhiniveśaty ājanārthaṃ dvayena 
śūnyam ity ucyate //2//
