iti vijñeyaṃ /
dvayasya grāhyasya grāhakasya cā'bhūtaparikalpe'bhūtaparikalpena vā 
parikalpitātmakatvād vasturūpeṇā'bhāvaḥ /
tasya ca dvayābhāvasya yo bhāva etac chūnyatāyā lakṣaṇaṃ /
kārikānuguṇyāc cātra bhāvapratyayaluptanirdeśo draṣṭavyaḥ /
abhāvasya bhāva iti kim etat ?
abhāvasyātmatvam astitvaṃ /
anyathā dvayabhāvasyāstitvam eva syāt /
tad bhāvasya bhāvato'vidyamānatvāt /
ata evāha -
ity abhāvasvabhāvalakṣaṇatvaṃ śūnyatāyāḥ paridīpitaṃ bhavati na 
bhāvarūpalakṣaṇam iti /
bhāvapratiṣedhavācakatvād abhāvaśabdasya 
bhāvaśabdābhāve'pyeṣo'rthovagamyata iti bhāvaśabdo'trādhikaḥ nādhikaḥ 
dvayābhāvaḥ śūnyatālakṣaṇam itīyati nirdiśyamāne dvayābhāvasya 
svātantryam evātra gamyate śaśaviṣāṇābhāvavat na duḥkhatādivad 
dharmatārūpatā /
tasmādevam ucyate dvayābhāvaḥ śūnyatā /
tasya cā'bhāvasyā'bhūtaparikalpe bhāvaḥ śūnyate'ty ucyate /
abhāvasya bhāvalakṣaṇaparigṛhītatvād dharmatārūpatā pradarśitā /
atha vā dvayābhāvaḥ śūnyatety abhāvaśabdasya sāmānyavācitān na 
vijñāyate katamo'trābhāvo'bhipreta ity atyantā'bhāvapradarśanārtham 
ucyate - abhūtaparikalpe dvayābhāvasya bhāva iti /
na hi prāg abhāvapradhvaṃsābhāvau svopadānād anyatrākhyātuṃ yujyete 
/
anyonyābhāvasvya caikāśratvaṃ na yujyate ubhayāśritatvāt /
tasmād bhāvasyābhāvalakṣaṇopādānād grāhyagrāhakayor atyantābhāva 
eva śūnyatetyetaj jñāpitaṃ bhavati /
yady abhāvātmikā śūnyatā kathaṃ paramārtha ucyate ?
paramajñānaviṣayatvād anityatāvat na tu vastutvāt /
api cābhāvasvabhāvo naiṣaḥ /
yasmādyaśvā'sau tad abhāvasvabhāvaḥ sa -
	na bhāvo nā'pi cā'bhāvaḥ /
kathaṃ na bhāvaḥ ?
yasmād dvayasyā'bhāvaḥ /
bhāvatve hi na dvayabhāvasyātyantābhāvaḥ syāt 
nā'bhūtaparikalpadharmatā /
kathaṃ nābhāvaḥ ?
yasmād dvayābhāvasya bhāvaḥ /
nahi dvayābhāvo dvayābhāvasvarūpeṇābhāvaḥ /
so'bhāvaśced dvayasyāstitvaṃ syān na ca syād abhūtaparikalpasya 
dharmatā yathā nityaduḥkhatā /
sattvasya viparyāsatvena samāropitasya 
nityasukhabhāvābhāvasvarūpatvān na bhāvo nāpy abhāva ity ucyate /
yadi punar abhūtaparikalpasya śūnyatā dharmatāsti kim asau tasmād anyo 
vaktavya utānanya ity ato bravīti -
etac ca śūnyatāyā lakṣaṇam iti /
abhāvasya svarūpam eva /