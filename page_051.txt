{tatra vyāpi kleśajñeyā''varaṇaṃ bodhisattvagotrakāṇāṃ sākalyāt /
prādeśikaṃ kleśā''varaṇaṃ śrāvakādigotrakāṇāṃ /
udriktaṃ teṣām eva rāgādicaritānāṃ /
samaṃ samabhāgacaritānāṃ /
saṃsārā''dānatyāgā''varaṇaṃ bodhisattvagotrakāraṇaṃ 
apratiṣṭhitanirvāṇā''varaṇāt /
ity etad yathāyogam ubhayeṣām āvaraṇam ākhyātaṃ - 
bodhisattvagotrakāṇāṃ śrāvakādigotrakāṇāñca /
lakṣaṇanirdeśānantaram nāvaraṇanirdeśā'vasaraḥ, 
tadanantaramuddiṣṭatvādityāha - āvaraṇamadhikṛtyāha /
	vyāpi prādeśikodriktasamādānavivarjanam /
	dvayāvaranamākhyātam
dvayāvaraṇam, bodhisattvagotrakāṇāṃ śrāvakādigotrakāṇāñcāvaraṇam /
āvaraṇīyārthabhedenāvaraṇasya bhinnatvaṃ pradarśayitum ayaṃ śloka 
ārabdhaḥ /
tatra vyāpi kleśajñeyāvaraṇaṃ bodhisattvagotrakāṇām iti /
vyāpnotīti vyāpi, sakalārthāvaraṇāt /
sakalārtho hi svārthaḥ parārthaś ca /
athavā dvividhaṃ kleśaṃ jñeyaṃ cāvaraṇaṃ bodhisattvasya 
vyāpnotītyupacārād vyāpyucyate /
kleśa evāvaraṇamityāvaraṇasya kleśadharmatvena sārūpyādihopakleśo'pi 
kleśaśabdena gṛhyate /
anyathā
	navadhā kleśalakṣaṇaṃ /