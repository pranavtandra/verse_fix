sadbhāvāt /
nāpyekāntenāśūnyaṃ dvayasyābhāvāt /
sarvanāstitvaṃ sarvāstitvaṃ vā'nta eva syāt /
na madhyamā pratipad //3//

evam abhūtaparikalpasya sal lakṣaṇam asallakṣaṇañca khyāpayitveti /
idaṃ sattvena lakṣyata iti sattvam eva sallakṣaṇaṃ /
abhūtaparikalpo vidyata ity anenābhūtaparikalpasya sattvaṃ 
pradarśayatīty arthaḥ /
evam asattvena lakṣyata iti asatvam evāsal lakṣaṇāt /
tat punar yad grāhyagrāhakabhāvenāsattvaṃ /
yasmād abhūtaparikalpe dvayaṃ nāsti tasmād abhūtaparikalpo'pi 
dvayātmanā nāstīty uktaṃ bhavati /
svalakṣaṇaṃ khyāpayatīti /
ko viśeṣo'sti sallakṣaṇasvalakṣaṇayoḥ ?
sallakṣaṇaṃ hi sāmānyaṃ /
svalakṣaṇam tu viśeṣaḥ /
yadi svalakṣaṇam anākhyātamatra kiṃ syāt ?
śarīram abhūtaparikalpasya noktaṃ syāt /
atas tac charīrapratipādanārtham ucyate -
	arthasattvātmavijñaptipratibhāsaṃ prajāyate /
	vijñānaṃ nāsti cā'syārthas tadabhāvāt tadapyasat //
iti /
atha vā grāhyagrāhakarahitatā'bhūtaparikalpamātrate'ty ucciṣṭaṃ /
tasyām abhūtaparikalpamātratāyām indriyaviṣayavijñānaṃ yathā 
vyavasthitaṃ na jñāyata /
abhūtaparikalpapratibhāsabhedena tad vyavasthitajñāpanārtham 
abhūtaparikalpasya svalakṣaṇaṃ khyāpayati -
	arthasattvātmavijñaptipratibhāsaṃ /
iti vistaraḥ /
