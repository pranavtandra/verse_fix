satatacikṣepakakścaitasikaduḥkhaprakārāḥ kāmadhātuḥ /
samāhitā vigatacaitasikaduḥkhaprakārā rūpadhātuḥ /
samāhitāḥ prahīṇamukhaduḥkhaprakārā ārūpadhāturityapare /
aprahīṇagandharasatadvijñānābnhāsāḥ kāmadhātuḥ /
prahīṇagandharasatadvijñānābhāsā rūpadhātuḥ /
prahīṇapañcadaśadhātvābhāsā ārūpyadhāturityapare /
teṣu sarveṣu vyākhyāneṣu katame ta ityavaśyaṃ pūrvavyākhyānoktā eva 
vaktavyā iti sākā:nkṣāṇyevaitāni vyākhyānāni /
abhūtaparikalpādhikāre 
punarabhūtaparikalpagrahaṇamanupalabdhyantaritatvād iti /
paryāyalakṣaṇañceti /
cittacaittānāṃ prabhedaṃ khyāpayitvā'bhūtaparikalpasya paryāyalakṣaṇaṃ 
khyāpayati /
kathaṃ kṛtvā ?
abhūparikalpyavastunaḥ svabhāvaviśeṣaparikalpanayā cittacaittānāṃ 
pravṛttatvāt /
arthasvarūpaviśeṣadṛṣṭiścittacaittā abhūtaparikalpaśceti 
paryāyāntarbhūtāḥ /
tatrārthamātre dṛṣṭir vijñānam iti /
mātraśabdo viśeṣanirāsārthaḥ /
tenāgṛhītaviśeṣā vastusvarūpamātropalabdhir ityarthaḥ /
arthaviśeṣe dṛṣṭiścaitasā vedanādaya iti /
tena tena viśeṣarūpeṇa tatrātipravṛtteḥ /
tatrāhlādakaparitāpakatvaviśeṣo yas tasya bhāvasya yat 
saumanasyādisthānaṃ tad grahaṇaṃ vedanā /
strīpuruṣādivyavahāralakṣaṇo yo'rthaviśeṣas tad grahaṇaṃ saṃjñā /
evam anye'pi yathāyogaṃ yojyāḥ /
evaṃ caiṣāmāśrayālambanakāladravyasamatābhiḥ samprayuktatvaṃ na 
tvākārasamatayāpi vijñānāviśeṣaprasa:ngāt /
cittaviśeṣā eva caitasā ihābhipretā iti kecijjānanti /
tedeva vijñānaṃ tādṛśasvarūpādinā vicitrapratibhāsam utpadyate 
mayūracandrikavat /
katham ekaṃ vicitrañca ?
naikaṃ hi lakṣaṇaṃ loke vicitram iṣyate /
mā bhūd ekam anekasvabhāvam iti syād eṣa