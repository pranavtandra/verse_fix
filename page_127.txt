tasya sadauṣṭhulyasaṃskāralakṣaṇatvād iti sabījasaṃskārātmakatvād 
ityarthaḥ /
saṃskāraduḥkhatā hi vipariṇāmaduḥkhatāduḥkhaduḥkhatādauṣṭhulyābhyām 
anugatatvāt kāraṇatvāc ca dauṣṭhulyam ityktā /
ata eva saṃskāraduḥkhatayā sarvasāsravaṃ vastvāryaiḥ duḥkhatvenālokita 
/
evaṃ kāyasmṛtyupasthānena duḥkhasatyam avataratīti /
tṛṣṇāhetur vedanā - avidyāsaṃsparśajetyabhiprāyāt anāsravāyā atad 
hetutvāt /
tatra sukhā vedanā tat saṃyogāviyogatṛṣṇāyā hetuḥ /
duḥkhā tad asaṃyogaviyogatṛṣṇāyā hetuḥ /
aduḥkhasukhā tad avasthābhir atitṛṣṇāyās tat saṃyogāviyogatṛṣṇāyāś ca 
kasyāṃcit samāptau hetur iti /
sa duḥkhavedanayā spṛṣṭaḥ kāmasukham abhinandatīti vacanāt duḥkhāpi 
vedanā sukhāyāḥ tṛṣṇayā hetur bhavati /
tat parīkṣayā samudayasatyam avatarati /
sa hi vedanāṃ svarūpataḥ kāraṇataḥ kāryato'nityato 
duḥkhataścopaparīkṣamāṇaḥ samudayasatyam avatarati tṛṣṇāṃ tat 
kāryatvenāvagacchatītyarthaḥ /
tṛṣṇā hi sūtre samudayasatyam ityuktā /
ko duḥkhasamudayaḥ ?
paṭhyate - tṛṣṇā paunarbhavikānandā rāgasahagateti vistaraḥ /
evaṃ vedanāsmṛtyupasthānena samudayasatyam avatarati /
ātmābhiniveśavastu cittam iti /
anyasya nityādiguṇaviśiṣṭasyātmano'bhāvād ātmābhiniveśālambanaṃ 
cittam eva /
tasmāt tat parīkṣayā nirodhasatyam avatarati śāntatvena /
atraiva kāraṇam āha - ātmocchedabhayāpagamād iti /
citte hy anityatvādiparīkṣayā'tmābhiniveśo vyāvartate duḥkhasaṃjñā 
pravartate /
ataścātmocchedabhayāpagamād duḥkhamātrasyocchedān nirodhasatyaṃ 
śāntatvenāvataratīti /
evaṃ cittasmṛtyupasthānena nirodhasatyam avataratīti /
dharmaparīkṣayā sā:nkleśikavyāvadānikadharmāsaṃmohān mārgasatyam 
avataratīti /
tatra sā:nkleśikā dharmāḥ kleśopakleśāḥ /
vyāvadānikās tu kleśopakleśapratipakṣabhūtāḥ premamaitryādayaḥ /
teṣāṃ sā:nkleśikānāṃ vyāvadānikānāñca vipakṣapratipakṣabhāvaṃ 
buddhvā sarvopadravātyantaprahāṇopāye mārgasatye'bhimukhībhavati /
evaṃ dharmasmṛtyupasthānena mārgasatyam avataratīti /
avatāro'tra pratyekaṃ satye satyalakṣaṇāvabodhaḥ /
tatra kāyasmṛtyupasthānabhāvanā anityato duḥkhataḥ śūnyato'nātmato'pi 
anekā'śucidravyasvabhāvato'pi aśucibījato'pi aśuciniṣyandato'pi 
aśucisthitihetuto'pi aśucivikārato'pi phenabha:nga ivāsārato'pi gatito'pi 
yonito'pi /
vedanācittadharmasmṛtyupasthānabhāvanā punar 
anityaduḥkhaśūnyānātmato'pi svalakṣaṇato'pi hetuto'pi phalato'pi 
dhātubhūmigatito'pi kuśalākuśalāvyākṛtato'pi vipakṣapratipakṣato'pi /
bodhisattvānāṃ punaḥ smṛtyupasthānabhāvanā evañcānupalambhākāreṇa 
ca vikalpaprahāṇārthaṃ /
smṛtyupasthānānāṃ tu prajñāsvābhāvye'pi smṛtyupasthānavacanaṃ 
smṛtibalenopasthānād etāsāṃ prajñānāṃ smṛtyupasthānam ucyate //4-1//