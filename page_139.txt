naikāntike vā mārge yuganaddavāhini vā tad 
ubhayopakleśānupakliṣṭe'nābhogamanaskāra upekṣānimittaṃ /
abhijñādiguṇasvabhāvasya vibhutvasya yad vipakṣaḥ 
samāpattyāvaraṇātmakam akliṣṭam ajñānaṃ tasya tṛtīyasya samyak 
samādhiḥ pratipakṣa iti prakṛtaṃ /
katham ityata āha - dhyānasanniśrayeṇābhijñādiguṇābhinirhārād iti /
dhyānaṃ hi sarvaviśiṣṭaguṇābhinirhārāśraya 
ityabhijñādiguṇābhinirhāravipakṣabhūtasya samādhyāvaraṇasya 
pratipakṣaḥ /
tadevaṃ samyagvyāyāmena kleśāvaraṇavisaṃyogaṃ khyāpayati samyaksmṛtyā 
samādhipariśuddhiṃ samyak samādhinā samāpattyāvaraṇena viṣamam iti 
//4-11//

	{ pratipakṣabhāvanāprabhedaḥ }
saiṣā pratipakṣabhāvanā samāsena trividhā veditavyā - 
ārambhapratilambhaniṣpattibhedena /
vyāsatastvenekavidhā /
kathaṃ ?
	anukūlā viparyastā
iti vistaraḥ /
tatrā'viparyāsānukūlā viparyastā /
aviparyāso darśanamārgaḥ tattvaviṣayatvāt /
tad anukūlatvād aviparyāsānukūlā /
iyañca pṛthagjanabhāvanetyatattvaviṣayatvād viparyastā pṛthagjanasya 
niravaśeṣā prahīṇakleśatvāt /
kathaṃ viparyastā satī aviparyāsānukūlā bhavati ?
suviśuddhadharmadhātuniṣyandāyāḥ /
śrutavāsanāyā utpādāt /
sā ca smṛtyupasthānabhāvanām ārabhya yāvad balabhāvaneti /
aviparyastā viparyāsānubandheti /
iyaṃ hi śaikṣāṇāṃ bodhya:ngabhāvanā mārgabhāvanā ca /
tattvaviṣayatvād aviparyastā bhāvanāprahātavyakleśasadbhāvāc ca 
viparyāsānubandhā /
aviparyastā viparyāsaniranubandheti /
iyam aśaikṣamārgabhāvanā tattvaviṣayatvād aviparyastā 
niravaśeṣamalaprahāṇād arhatāṃ viparyāsaniranubandhā /