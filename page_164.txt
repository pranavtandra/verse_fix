grāhyagrāhakasadbhāvaḥ /
tena varjito grāhyagrāhakākāreṇa śūnyatvād iti /
asattvena varjitaḥ /
kiṃ kāraṇaṃ ?
tat pratibhāsabhrāntisadbhāvād iti 
grāhyagrāhakapratibhāsabhrāntisadbhāvād ityarthaḥ /
ayam api saṃvṛttā'viparyāsa ucyate na paramārthataḥ savikalpatvāt /
anenāviparyāsajñānena bodhisattvo grāhyagrāhakasvabhāvarahitān 
sarvadharmān pratividhyatīti /
idānīṃ grāhyagrāhakaprakhyānanimitte 
ālayavijñāne'viparyāsapradarśanārtham āha -
	tajjalpabhāvito jalpamanaskāras tadāśrayaḥ /
iti vistaraḥ /
grāhyagrāhakajalpaparibhāvito jalpamaskāra iti /
tasmin grāhyagrāhakaprakhyānalakṣaṇe'rthe'yaṃ grāhyo'yaṃ grāhaka iti 
vā:nmanobhyāṃ yad abhilapanaṃ sa jalpa ity ucyate /
anena jalpena paribhāvito'nāgatataj jātīyajalpotpādāya 
bījaparipoṣaṇam iti paribhāvita ity ucyate /
so'yaṃ jalpaparibhāvitatvāj jalpamanaskāra ityākhyāyate kārye 
kāraṇopacārāt /
jalpavāsanā stvatra jalpaḥ /
jalpo'trāstītyādhārādheyayor abhedaṃ kṛtvā ādhāraśabdasya vā 
grahaṇāj jalpamanaskāra ityucyate /
tasya grāhyagrāhakavikalpasya jalpākhyasya bījādhāratvāt /
punaś ca jalpasya tat sanniśrayeṇotpāter āśrayo bhavatītyayaṃ 
manaskāre'viparyāsa ityaviparītaṃ jñānam ityarthaḥ /
sa tu manaskāro na vijṇyāte yasminn aviparyāsa ityataḥ pṛcchati - katam 
asminmanaskāre'viparyāsa iti /
ato manaskāraviśeṣaṇārtham āha - grāhyagrāhakasamprakhyānakāraṇe 
ālayavijñānaviśeṣātmaka ityarthaḥ /
yathāsau grāhyagrāhakasamprakhyānakāraṇaṃ bhavati tat pradarśanārtham 
āha - sa hyasau jalpamanaskāro'bhilāpasaṃjñāparibhāvitatvād iti /
grāhyagrāhakaprakhyānakāraṇaṃ bhavatīti sambadhyate /
athavā jalpamanaskāra ityato'bhidhānapravṛttinimittam āha /
abhilāpasaṃjñāparibhāvitatvāj jalpamanaskāra ucyata iti /
abhilāpasamutthā abhilāpasamutthāpikā vā saṃjñā abhilāpasaṃjñā /
tayā sasamprayogayā jalpamanaskāre svabījaparipoṣaṇāj jalpamanasikāraḥ 
paribhāvita ucyate /
ayam api saṃvṛttyaivāviparyāso na paramārthataḥ /
anena cāviparyāsena bodhisattvo viparyāsanidānaṃ 
grāhyagrāhakābhiniveśalakṣaṇaṃ parivarjayati /
evaṃ tad dauṣṭhulyaṃ sukhena varjitaṃ bhavatīti //