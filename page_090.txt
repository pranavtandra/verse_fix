śaśaviṣāṇādisvarūpavad bhrāntyā na kenacit prakāreṇa yenāpi sattvaṃ 
grāhyaṃ nāsti ityabhāva evā'sya śūnyateti /
atadbhāvaśūnyatā paratantrasya /
etad eva pratipādayann āha - paratantralakṣaṇaṃ tathā nāsti yathā 
bālair dvayātmanā parikalpyate /
na tu sarvathā nāsti yathā cā'sti tathā 
śuddhalaukikajñānenādhigamyate /
tasyā'tadbhāvaḥ śūnyateti /
prakṛtiśūnyatā pariniṣpannasya /
ata evāha - pariniṣpannalakṣaṇaṃ dvayābhāvasvabhāvatvāc 
chūnyatāsvabhāvam eveti /
tasmāt prakṛtir eva svabhāva evā'sya śūnyatā /
	alakṣaṇañca nairātmyaṃ
iti vistaraḥ /
trividhaṃ nairātmyaṃ - alkṣaṇanairātmyaṃ vilakṣaṇanairātmyaṃ 
svalakṣaṇanairātmyañca /
tatra parikalpitasya svabhāvasya lakṣaṇā'bhāvād alakṣaṇam eva 
nairātmyaṃ /
ata evāha - parikalpitasya svabhāvasya lakṣaṇam eva nāstītyalakṣaṇam 
evāsya nairātmyaṃ nānyena prakāreṇeti darśayati /
paratantrasya vilakṣaṇanairātmyaṃ yasmāt paratantrasyāsti lakṣaṇaṃ 
vasturūpaṃ /
na tu tad yathā bālaiḥ parikalpyate dvayatvena /
tad vilakṣaṇam iti parikalpitalakṣaṇenā'sadṛśaṃ /
paratantralakṣaṇaṃ tan nairāmyaṃ /
evaṃ parikalpitenātmanā nairātmyam asya darśītaṃ bhavati /
svalakṣaṇaṃ nairātmyaṃ pariniṣpannasya /
yataḥ pariniṣpannaḥ svabhāvo grāhyagrāhakābhāvarūpatvān nairātmyam 
eveti svalakṣaṇam asya nairātmyam iti pariniṣpannasya dharmasya 
nairātmyasvabhāvatāṃ darśayati /
kaḥ punar anayoḥ śūnyatā'nātmatayor viśeṣaḥ ?
yadyatra nāsti tat tena śūnyaṃ /
yat tu yasyātmā svabhāvo na bhavati tat tenā'nātmetyayam anayor viśeṣa 
ity eke /
arthataḥ ko'pi viśeṣo nāsti vyavasthānabhedena tu bhedaḥ /
yasmādyadyatra nāsti tena tasya niḥsvabhāvatām upādāya nairātmyam 
itarasya tu tatrā'niṣpannasvabhāvatām upādāya śūnyatvam iti /
