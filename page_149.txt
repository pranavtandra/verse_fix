lakṣaṇāvaraṇādiṣaṭpadārthoddeśānantaraṃ yānānuttaryam uddiṣṭam atas 
tannirdeśāt paraṃ yānānuttaryanirdeśaḥ prakṛtaḥ /
ata āha - yānānuttaryam idānīṃ vaktavyaṃ /
tad ucyata iti /
idānīm iti lakṣaṇādiṣaṭkanirdeśānantaram ityarthaḥ tad anantaram 
uddiṣṭatvād ityabhiprāyaḥ /
atha vā pratipaksabhāvanāvasthāphalaprāptayaḥ śrāvakādīnāṃ 
bodhisattvaiḥ sādhāraṇā nirdiṣṭāḥ /
asādhāraṇaprasa:ngena yānānuttaryantu bodhisattvānāṃ śrāvakādibhir 
asādhāraṇam iha ca prādhānyenocyata iti pradarśayann āha - 
yānānuttaryam idānīṃ vaktavyaṃ tad ucyata iti /
nāsmād uttaram astītyānuttaryaśabdo viśiṣṭatvaprayāyaḥ /
kiṃ punar etat ?
mahāyānaṃ /
tathāhi śrāvakapratyekabuddhayānābhyāṃ mahāyānaṃ viśiṣṭaṃ /
naiva mahāyānādanyad viśiṣṭataram asti /
tatra hetuphalayos taratamabhedāt /
anuttarasya bhāva ānuttaryaṃ /
kiṃ punas tad ityata āha -
	ānuttarya prapattau hi /
iti vistaraḥ /
trividham ānuttaryaṃ mahāyāna iti /
kiṃ punas tan mahāyānaṃ ?
etad eva tṛtayaṃ pratipattir ālambanaṃ samudāgamaś ca /
tatra pratipatter anuttarya daśapāramitāniṣpādakatvāt /
pāramitāniṣpādakatve bodhisattvapratipattir ānuttaryam ucyate /
ālambanasya punaḥ pāramitādayo dharmā dharmadhātuś ca /
anena hy ālambanena bodhisattvānām aśeṣaparārthakaraṇasamarthā 
bhavantītyataḥ parārthakaraṇasāmarthyahetutvam ālambanānuttaryaṃ /
kiṃ kāraṇaṃ ?
tadvattvāt tad ālambanaṃ bodhisattvānām anuttaryam ucyate /
samudāgamo gotrādhimukticittorpādādīnāṃ phalaṃ /
samudāgacchanti prāpnuvanti gotrādibhyas taditi