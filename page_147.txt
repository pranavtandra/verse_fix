pratipakṣabhāvanāyāḥ piṇḍārthaḥ /
vyutpattibhāvanā smṛtyupasthānabhāvanā caturāryasatyavyutpattitvāt /
nirlekhabhāvanā samyakprahāṇabhāvanā akuśaladharmāṇāṃ nirlekhāt /
parikarmabhāvanā ṛddhipādabhāvanā tatra samādhiparikarmakaraṇāt 
pañcadoṣaprahāṇāyāṣṭaprahāṇasaṃskārāsevanāt /
uttarasamārambhabhāvanā indriyabhāvanā tasya 
vimokṣabhāgīyakuśalamūlotpādakatvāt /
śliṣṭabhāvanā balā'balabhāvanā darśanamārgaśleṣāt /
praviṣṭabhāvanā bodhya:ngabhāvanā tatra tattvapraveśāt 
lokottaradharmapraveśādāryabhūmipraveśād vā /
utkṛṣṭabhāvanā mārgabhāvanā darśanamārgād 
bhāvanāmārgasyotkṛṣṭatvāt /ādibhāvanā pṛthagjanāvasthāyām 
anukūlāviparyastā vā /
madhyabhāvanā śaikṣyāvasthāyām aviparyastā viparyāsasānubandhā vā 
paryavasānabhāvanā'śaikṣāvasthāyām aviparyastā 
viparyāsaniranubandhā/
sottarā bhāvanā śrāvakādīnāṃ /
niruttarā ca bhāvanā bodhisattvānāṃ yā 
ālambanamanaskāraprāptiviśiṣṭeti /
avasito bhāvanāyāḥ piṇḍārthaḥ //

	{ avasthānāṃ piṇḍārthaḥ }
avasthānāṃ piṇḍārthaḥ /
bhavyatāvasthā hetvavasthā /
ārambhāvasthā saha cittotpādena prayogāt /
aśuddhaśuddhāvasthā dve avasthe phalāvasthā sakaraṇīyāvasthā ca /