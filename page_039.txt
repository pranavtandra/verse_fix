tad yathā - advayatā avikalpadhātuḥ dharmatā anabhilapyatā anirodhaḥ 
asaṃskṛtaṃ nirvāṇādi //15//

kathaṃ paryāyārtho vijñeya ityetad darśayati /
naite śabdā gauṇāḥ kiṃ tarhi anvarthā iti -
	ananyathā'viparyāsatan nirodhāryagocaraiḥ /
	hetutvāccāryadharmāṇāṃ paryāyārtho yathākramaṃ //
iti /
ananyathā'rthena tathateti avikārārthenetyarthaḥ /
tadeva pradarśanārtham āha nityaṃ tathaiveti kṛtvā /
nityaṃ sarvadā'saṃskṛtatvān na vikriyata ityarthaḥ /
aviparyāsārthena bhūtakoṭiḥ /
bhūtaṃ satyam aviparītam ityarthaḥ /
koṭiḥ paryanto yataḥ pareṇānyajjñeyaṃ nāstītyato bhūtakoṭir 
bhūtaparyanta ucyate /
kathaṃ tathatā jñeyam ucyate ?
jñeyāvaraṇaviśodhanajñānagocaratvāt /
aviparyāsārthentyanadhyāropānapavādārthena /
atraiva kāraṇam āha - viparyāsā'vastutvād iti /
viparyāso hi vikalpaḥ /
vikalpā'nālambanatvān na viparyāsavastu /
nimittanirodhārthenā'nimittam iti /
atrā'nimittatvaṃ nimittanirodha ucyate /
etad eva pradarśanārtham āha -
sarvanimittābhāvād iti /
sarvair eva saṃskṛtāsaṃskṛtanimittaiḥ śūnyatā śūnyety animittam ucyate /
sarvanimittā'bhāvād animittaḥ /
animittam evā'nimittaḥ /
āryajñānagocaratvāt paramārtha iti paramaṃ hi lokottarajñānaṃ /
tad arthaḥ paramārthaḥ /
etad eva pradarśayann āha - paramajñānagocaratvād iti /
āryadharmahetutvād dharmadhātuḥ /
dharmaśabdenātrāryadharmāḥ samyag dṛṣṭyādayaḥ samyag 
vimuktijñānaparyantāśceti /
taddhetutvād dhātuḥ /
tadeva vibhāvayann āha - āryadharmāṇāṃ tad ālambanaprabhatvād iti /
svalakṣaṇopādāyarūpadhāraṇe'py ayaṃ dhātuśabdo vartata ity āha 
hetvartho hy atra dhātvarthaḥ /
tadyathā
