pratipakṣāntaḥ /
ādiśabdena 
sāvadya-anavadyalaukika-lokottara-sāsravānāsrava-saṃskṛtāsaṃskṛtādayo 
nirdeśāḥ sambadhyante /
tatra yathaivākuśalāḥ kuśalāś ca dharmāḥ pratibhāsante'bhilapyante ca 
tathaiva saṃkleśo vyavadānañceti darśanaṃ vipakṣāntaḥ pratipakṣāntaś ca 
/
tatrā'kuśalā akṣemārthatvāt /
sāvadyā duścaritasamutthāpakatvāt /
laukikā viparyastatvāt /
sāsravā āsravānuśayitatvāt /
saṃskṛtāḥ pratyayotpāditvāt /
tad viparītās tu kuśalādayo veditavyāḥ /
tat parivarjanārthaṃ madhyamā pratipad iti /
vipakṣapratipakṣayors tacchavdenābhisambandhaḥ /
na madhyamā'tra pratipaj jñāyata ityata āha - 
yo'syāntadvayasyā'nupagamo'nudāhāro'pravyāhāra iti /
tatrā'nupagamo vipakṣapratipakṣayor anabhiniveśaḥ /
anudāhāras tasmin vipakṣapratipakṣānte pareṣām asamādāpanāt /
apravyāhāro vipakṣapratipakṣāntayor asaṃvarṇanāt /
tīrthikaśrāvakāntapratipakṣeṇa madhyamāṃ pratipadaṃ deśayitvā 
bodhisattvāntapratipakṣeṇa madhyamāṃ pratipadaṃ pratipādayann āha - 
astīti śāśvatāntaḥ nāstītyucchedāntaḥ tayor eva pudgaladharmayoḥ /
sarvadā svalakṣaṇasamārupād astīti śāśvatāntaḥ /
sarvathā svarūpāpavādān nāstītyucchedāntaḥ /
tat parivarjanārthaṃ madhyamā pratipad yad anayor antayor madhyamiti/
ubhayāntavigamo'tra madhyamabhipretamityeke /
ubhaya lakṣanamatra dvayorantayo madhyamityapare /
kathaṃ kṛtvā ?
yo'hyabhūtaparikalpavad dharmadhātuvadvā jñeyamn abhidheyaṃ ca vastu 
dravyataḥ paramārthataścāstītyabhiniveśaḥ sa śāśvatāntaḥ /
tasya tahā'sattvāt /
tadvā śaśaviṣāṇavan nāstyeveti darśanam ucchedāntaḥ /
kiṃ kāraṇaṃ ?
tasya prajñaptito'stitvāt /
atas tan nirākaraṇenocchedānta ucyate /
ataścāstitva nāstitvayor madhyaṃ dravyaḥ paramārthaś ca nasti 
prajñaptito'stītyubhayalakṣaṇaṃ bhavati /
vipakṣapratipakṣayoḥ samāropāntam adhikṛtyāha - avidyā grāhyā 
grāhakā cetyantaḥ /
evaṃ vidyā saṃskārā asaṃskṛtañca tat pratipakṣo grāhyaṃ 
grāhyakañcetyantaḥ /
atra ca yāvaj jarāmaraṇam iti paryantagrahāṇād 
vijñānanāmarūpādayo'dhyākṣipyante /
vijñānaṃ grāhyaṃ grāhakañcetyantaḥ /
evaṃ nāmarūpaṃ ṣaḍāyatanaṃ sparśo vedanā tṛṣṇā upādānaṃ bhavo 
jāti-jarā-maraṇaṃ grāhyaṃ grāhakañcetyantaḥ /
tatrā'vidyā satyaratnāsaṃprakyānātmikā /
punyā punyānijñjasvabhāva cetanā sa punarbhāvabhisaṃskaraṇāt 
saṃskārāḥ /
evaṃ saṃkleśalakṣaṇavyākhyānānusāreṇa vijñānādayo'pi vistareṇa 
vaktavyāḥ /
vidyā'nāsravaṃ jñānaṃ /
saṃskārāṇāṃ jñānamevā'saṃskṛtaṃ pratipakṣaḥ /
atha vā'nyasmād asaṃskṛtād