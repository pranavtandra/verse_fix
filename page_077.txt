iti vacanaṃ dharmadhātoḥ sarvatragatvajñāpakaṃ /
pratividhyatīti sākṣātkarotītyarthaḥ /
yena prativedhenātmaparasamatāṃ pratilabhate /
yo'haṃ sa paro yo vā paraḥ so'ham iti paratrātmani ca śūnyatāyā 
abhedadarśanāt svaparātmanor abhedaṃ manyate /
ata evāsyāṃ bhūmau dānapāramitā'tiriktatarā bhavati /
tato'tra bodhisattvo yathā svārthe tathā parārthe pravartate /
evaṃ hi prativedhaḥ pratipakṣaḥ pratipakṣaphalañcodbhāvitaṃ /
etac ca tritayam itarāsv api bhūmiṣu vijñeyaṃ /
dvitīyayā'grārthaṃ /
dharmadhātoḥ pratividhyatīti sambadhyate /
prakṛtiprabhāsvaradarśanāt /
yenā'syaivaṃ bhavati - tasmāt tarhyasmābhis samāne'bhinirhāre 
sarvākārapariśodhanābhinirhāra eva yogaḥ karaṇīya ityāgamaṃ darśayati 
/
sūtre hy uktaṃ - yasmāditi daśakuśalāḥ karmapathāḥ prajñākāreṇa 
pratibhāvyamānā yāvac chrāvakayānaṃ saṃvartayanti /
tata uttaraṃ pariśodhitā yāvad pratyeka buddhyānaṃ saṃvartayanti/
tata uttaraṃ pariśodhitā yāvad 
bodhisattvabhūmipariśuddhipāramitāpariśuddhicaryāvipulatvāya 
saṃvartante /
tata uttaraṃ pariśuddhitaratvād yāvad daśabalabalatvāya saṃvartante /
tasmāt tarhyasmābhis samāne'bhinirhāra iti vistaraḥ /
yasmād etad asyaiva bhavati dvitīyāyāṃ bhūmau tasmāt tarhītyādi /
tasmād dvitīyayā'grārthaṃ pratividhyatīti vijñāyate /
abhinirhāraḥ prayatnaḥ kṛtyaṃ vā /
sarvākārapariśodhanaṃ dharmadhātau kliṣṭā'kliṣṭamohanirākaraṇaṃ /
tasmāt tasyāṃ bhūmau śīlapāramitā'tiriktatarā bhavati 
viśiṣṭārthaprārthanayā sutarām ātmamātrīkaraṇāt /
tṛtīyayā tan niṣyandāgrārthaṃ /
pratividhyatīti prakṛtaṃ /
dharmadhātuprativedhaprabhāvitatvād buddhavacanasya /
yasmāt sarvākārapariśuddhadharmakāyasaṃjñakena dharmadhātuvaśena 
prabhāvito dharmadhātuniṣyandaḥ sūtrādiko deśanādharmaḥ /
dharmadhātvagratayā tanniṣYandadeśanādharmāgratayā 
dharmadhātupariśuddhinimittatvāc ca /
tena dharmadhātuniṣyandasya