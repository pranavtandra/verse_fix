bodhya:ngānantaraṃ mārgā:ngāni /
teṣāṃ kathaṃ vyavasthānam iti /
darśanamārgānantaraṃ bhāvanāmārgas tatra ca mārgā:ngānītyato 
bodhya:ngānantaraṃ mārgā:ngānīty ucyante /
teṣāṃ kenārthena vyavasthānam ato bravīti -
	paricchedo'tha samprāptiḥ
iti vistaraḥ /
mithyādṛṣṭivipakṣeṇa yāvan mithyāsamādhivipakṣeṇa samyag dṛṣṭyādīnām 
aṣṭānāṃ mārgā:ngānāṃ yathākramaṃ vyavasthānaṃ /
kramaḥ punar eṣāṃ kāritrā'nukrameṇa bhāvanāmārga iti vistaraḥ /
niṣevaṇabhāvanayā bhāvyata iti bhāvanāmārgaḥ /
tasmin bhāvanāmārge darśanamārgasya prāptibhāvanābhāvitasya 
paricchedā:ngaṃ samyag dṛṣṭiḥ /
laukikīti savikalpatvāl laukikī tad utpattisāmarthyalābhān 
mārgasamāpannasyāpi sā vyavasthāpyate /
lokottarāt tu nirvikalpāt nirvikalpasya sato'pi samyag 
dṛṣṭyāśrayabhūtatvāt samyagdṛṣṣṭir ucyate /
ata evāha - lokottarapṛṣṭhalabdheti /
lokottarasya darśanamārgasya pṛṣṭhena balena labdhotpannetyarthaḥ /
sā punaḥ kiṃviṣayetyata āha - yayā svādhigamam iti /
darśanamārgādhigamaṃ paricchinattyevaṃ mayādhigatam iti /
darśanamārgasya viṣayatvāt samyag dṛṣṭir ityucyate /
parasamprāpaṇā:ngam iti vistaraḥ /
tayā samyag dṛṣṭyā paricchinnasya tattvasya samyag vācā samyak 
sa:nkalpena ca paratra prāpaṇāt samyaksa:nkalpaḥ samyagvāk ca 
parasamprāpaṇā:ngaṃ /
ata evāha - samutthānayā vācā tat prāpaṇād iti /
samyak saṃkalpo hi vācaḥ samutthānaṃ nāvitarkya nāvicārya vācaṃ 
bhāṣata iti sūtre vacanāt /
samāhito'pi tābhyāṃ samanvāgato veditavyas tad utpattilābhāt na tu 
samāhitaḥ sa:nkalpayati bhāṣate vā /
parasambhāvanā:ngaṃ tridhā - samyagvākkarmāntājīvāḥ /
katham ityata āha - tair hi samyag vākkarmāntājīvair yathākramaṃ -
	dṛṣṭau śīle'tha saṃlekhe parivijñaptir iṣyate /