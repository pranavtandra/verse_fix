aparijñātāsal lakṣaṇo hy abhūtaparikalpaḥ kleśakarmajanmasa:nkleśāya 
sampravartate /
ato'sallakṣaṇaparijñānārtham upāyaṃ pradarśayann āha -
	upalabdhiṃ samāśritya
iti vistaraḥ /
abhūtaparikalpe tad upalakṣaṇam abhūtaparikalpo veti /
grāhyagrāhakayor asattvam evā'sallakṣaṇaṃ /
tatrānupraveśas tad avabodhaḥ /
tasyopāyo yatas tad asallakṣaṇam anupraviśati /
sa punar dharmadhātoḥ sarvatragārthapratibodhaprayoganiśraya viśeṣaḥ 
kuśalo dvividhaḥ /
tad upalakṣyā'yaṃ śloka uktaḥ /
vijñaptimātropalabdhiṃ niśrityā'rthā'nupalabdhir jāyata iti /
idaṃ vijñaptimātram ālambanārtharahitaṃ svabījaparipākād 
rūpādyābhāsaṃ vijñānaṃ pravartate na tu rūpādiko'rtho'stītyevaṃ 
grāhakopalabdhiṃ niśritya grāhyānupalabdhiṃ praviśati /
evaṃ hy anena vicārayitavyaṃ -
utpadyamānam anutpannaṃ vā vijñānaṃ viṣayamālambeta /
tatrotpadyamānaṃ viṣayaṃ nālambate utpadyamānasyāsattvāt /
notpannam api viṣayapratibhāsātmanotpannatvāt /
na ca viṣayapratibhāsātmanotpattim uktvā vijñānasyānyā kriyā'sti 
yāṃ kriyāṃ kurvat vijñānaṃ viṣayam ālambana ity ucyate /
yadi vālambanasya vartamāna eva vijñāne vyāpāro notpadyamāne evam 
ālambanapratyayo na vijṇyānotpādakaḥ /
tat parikalpanaṃ nirarthakaṃ /
vartamānālambanagrahaṇe kṣaṇabhedadoṣo bhavati /
na cātmātiśayabhāve pūrvavad vijñānenālambanagrahaṇaṃ yujyate /
athālambanagrahaṇakāle tasyātmātiśaya iṣyate evam apy 
ātmātiśayasyānyata eva darśanād anyadevotpannam ālambanaṃ gṛhṇātīti 
prasajyate /
anyo manyate -
nirudhyamāno'rtha evotpadyamānasya vijñānasyālambanapratyayaḥ /
sa ca svākārapratibhāsa jñānakāraṇatvena śeṣebhyaḥ pratyayebhyo 
viśiṣyata