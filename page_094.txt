audārikasūkṣmatattvañceti /
audārikatattvaṃ saṃvṛtisatyaṃ sūkṣmatattvaṃ tu paramārthasatyaṃ /
yata ādāvaudārikeṇa sattvān paripācayati paripakvāṃs tu sūkṣmeṇa 
vimocayati ataḥ pūrvam audārikaṃ paścāt sūkṣmaṃ /
kārikā'nuguṇyād viparyayoktiḥ /
tatrā'samāhitajñānaviṣayatvāt saṃvṛti satyam audārikatattvaṃ /
samāhitajñānaviṣayatvāt paramārthasatyaṃ sūkṣmatattvaṃ /
athavā vijñānaviṣayatvād audārikaṃ /
jñānaviṣayatvāt sūkṣmaṃ /
sarvatattvānāṃ mūlatattve'ntarbhāvaḥ pratijñāta ityataḥ pṛcchati - tan 
mūlatattve kathaṃ veditavyaṃ ?
ityata āha -
	prajñaptipratipattitaḥ /
	tathodbhāvanayaudāraṃ
iti /
prajñaptiḥ pratipatīr udbhāvanā caudārikatattvaṃ mūlatattve veditavyaṃ 
/
etad eva pratipādayann āha - trividhā hi saṃvṛtir iti vistaraḥ /
asato'rthasya rūpaṃ ghaṭaḥ paṭaśceti vyavasthānaṃ prajñaptisaṃvṛtiḥ /
rūpavedanāsaṃjñādisvabhāvaviśeṣeṇa nāmābhilāpaḥ prajñaptisaṃvṛtir 
ityanye /
abhilāpāpekṣayā yad vyavahriyate rūpaṃ vedaneti vā tat 
prajñaptisaṃvṛtir iti kecit /
taccaitad asattvāt parikalpitaḥ svabhāvaḥ /
pratipattisaṃvṛtir vikalpena yena rūpādayo ghaṭādayaś ca