pariniṣpannād eva svabhāvād veditavyaṃ /
sa punaḥ pariniṣpannaḥ kena kāraṇena paramārtha ucyate ?
ityata āha -
	arthaprāptipratyayā hi paramārthas tridhā mataḥ /
iti /
trividho hi paramārthaḥ - arthaparamārthaḥ prāptiparamārthaḥ 
prayatiparamārthaś ca /
tatrārthaparamārthas tathatā /
paramo hi lokottaraṃ jñānaṃ tasyārtho viṣaya iti kṛtvā tathatā 
paramārtha ity ucyate indriyārthavat /
tadeva pradarśayann āha - paramasya jñānasyārtha iti kṛtveti /
ālambanabhāvena vyavasthānād ityarthaḥ /
jñānā'pṛthaktvāt tasmin kāla ālambanaṃ na vartate 
vijñaptimātrapratibhāsavat /
tadyathā yeṣāṃ vijñaptimātraṃ kṣamate na teṣāṃ rūpādivijñaptimātraṃ 
muktvā rūpādipratibhāsā vidyante /
prāptiparamārtho nirvāṇaṃ ekāntanirmatathatāśrayaparāvṛttilakṣaṇam /
kathaṃ paramārtha ityata āha - paramo'rtha iti kṛtvā /
paramaścāsāvarthaśceti kṛtvā paramārthaḥ /
tatra saṃskṛtāsaṃskṛtadharmāgratvāt paramaḥ mārgaprayojanatvād arthaḥ /
tathā hi mārgo nirvāṇaprāptiprayojanaḥ /
nirvāṇantvarthaḥ sarvāpakāradoṣarahitatvāt /
yasmād doṣasahito'nartha ity ucyate /
pratipattiparamārtho mārgaḥ /
kiṃ kāraṇaṃ ?
paramo'syārtha iti kṛtvā /
viṣayaḥ prayojanaṃ vārthaḥ /
viṣayas tathatā prayojanaṃ nirvāṇaṃ /
viṣayadvāreṇa parama ucyamāne katham anyo'nyasamarthanaṃ na syāt ?
anyo'nyasamarthanaṃ cet ko doṣa iti ?
niścayābhāvaḥ /
naivaṃ bhaviṣyaty anyonyasamarthanāt siṃhavanavat /
katham asaṃskṛtaṃ nirvāṇākhyaṃ saṃskṛtaṃ ca mārgākhyaṃ 
pariniṣpannasvabhāva ucyate ?
paramārthasatyaṃ hi pariniṣpannasvabhāvo nirdiṣṭaṃ /
mārgas tu pariniṣpannon na yujyate /
na pūrvāparabhāgābhāva iti kṛtvā /
tasmān na mārgaḥ paramārthasatyaṃ na cā'pariniṣpanne 
paramārthasatyasaṃgraha iti /
ata āha -
	nirvikārā'viparyāsapariniṣpattito dvayaṃ //
iti /
athavā katham asaṃkṛtaṃ nirvāṇākhyaṃ saṃskṛtañca mārgākhyaṃ 
pariniṣpannasvabhāva