citrakaradṛṣṭāntaḥ /
tadyathā - kāśyapa citrakaraḥ svayam eva bhīṣaṇaṃ yakṣarūpaṃ kṛtvā 
tasmād eva bhītasrasto'dhomukho nipatya sammohaṃ nigacchet /
evam eva kāśyapa sarvabālapṛthagjanāḥ svayam eva 
rūpaśabdagandharasasparśān kṛtvā tebhyaḥ saṃsāre bhrāmyanti na ca tān 
dharmān yathābhūtaṃ prajānantīti /
yathā ca citrakaraḥ svayaṃkṛte bhīṣaṇake yakṣarūpe mithyāvikalpena 
bhūtayakṣabhāvam adhyāropya tasmād bhītaḥ sammoham āpadyate /
evaṃ sarva eva bālā mithyāvikalpaprasrutāḥ svayaṃ kṛtair iti vikalpitaiḥ 
saṃsāre bhrāmyante kṣaṇāvasthānikāyasabhāgānavasthitatvāt /
pūrvako dṛṣṭāntaḥ śrāvakānadhikṛtyāyantu bodhisattvān iti /
śrāvako hi śūnyatāyām akṛtaparicayatvāc chūnyatāyās trasyati /
bodhisattvas tu parikalpitadharmavikalpena saṃkliśyate 
vikalpakleśatvādityeke /
nānayor arthaviśeṣo'styapi tu vargadvayavaśād dvayābhidhānam ityanye /
śrāvakaḥ śūnyatātrāsādadhigantavyaṃ nādhigacchati bodhisattvaḥ punar 
vikalpitadharmatrāsād ityapare /
pūrvaka ātmagrāhapratipakṣeṇa ayaṃ punar dharmagrāhapratipakṣeṇeti kecit 
//

grāhye'pi vikalpo'nto grāhake'pi /
vikalpo'ntaḥ ityadhikṛtaṃ /
katham ete grāhyarūpādayas tad grāhakāśca vijñānakāyāḥ 
svalakṣaṇataḥ kāryataś ca gṛhyamāṇā ātmādivad adhyāropitātmāno 
bhaviṣyantītyevaṃ grāhyagrāhakayor vastutaḥ parikalpo'nto'bhipretaḥ /
etasya