dānādīnyadhikṛtya bhagavatā deśitās teṣāṃ tathaivārthato 
vyañjanataścādhyāropāpavādarahitānāṃ manasikaraṇaṃ 
manasikārapratipattir nānyatheti / mahāyāna iti na śrāvakayāne /
tatra hi svārthā eva dānādayo deśitā na svaparārthā yathā mahāyāne 
/
tasmān mahāyāna eva dānādīnyadhikṛtya yathāprajñaptānāṃ 
sūtrādidharmāṇāṃ bodhisattvair manasikaraṇaṃ manasikāra pratipattiḥ /
śrāvakayāne dānādīnyadhikṛtya bhāṣitānāṃ sūtrādīnāṃ 
manasikaraṇam mithyāmanasikārapratipattiḥ svārthamātrāśrayatvād iti 
jñāpitam bhavati /
te ca prāyeṇa cittasamatām asaktim anunnatim anupalaṃbhañcādhikṛtya 
prajñaptā iti /
tatreya cittasamatā yā guṇyaguṇināṃ samam upakāraprārthanā /
tatreyam asaktir yo bhavabhogaprārthanāvigatasya parārtham eva dānādiṣu 
prayogaḥ /
tatreyam anunnatir yad dānādibhir nātmānaṃ manyate na parān paribhavati 
/
tatrāyam anupalambho yā trimaṇḍalapariśuddhir 
dānadāyakapratigrāhakānām anupalambhanyāyeneti /
abhīkṣṇam iti punaḥ punaḥ /
śrutacintābhāvanāmayyā prajñayeti tatrāptavacanaprāmāṇyajo niścayaḥ 
śrutamayī /
yuktinidhyānajaścintāmayī /
bhāvanājo bhāvanāmayīti /
sarvā hi pravṛttiḥ pralārtham ataḥ pṛcchati - sā triprākarayā 
prajñayā manasikriyā kaṃ guṇam āvahatīty ata āha -
	dhātupuṣṭyai praveśāya cārthasiddhai bhavatyasau /
dhātur gotraṃ bījaṃ /
tasya puṣṭir vṛddhiḥ /
dhātupuṣṭyā cāyatyāṃ viśadamahaprajño bhavati /
tasya śrutasyārthaṃ bhāvena praviśatīti /
tasya sūtrādikasya śrutadharmasyārthe yuktibalotpāditayā cintāmayyā 
prajñayā'rthasadbhāvam āśayataḥ praviśatīti /
bhāvanāmayyārthasiddhiṃ prāpnoti /
arthasiddhis tattvādhigamaḥ /
katham ityata āha - bhūmipraveśapariśodhanād iti /
smṛtyupasthānādipariśuddhyā hi bhūmiṃ praviśatītyataḥ 
smṛtyupasthānādibhir eva bhūmiṃ praviśatīti nirdiṣṭaṃ /
tataḥ smṛtyupasthānādīnāṃ bhūmipraveśabhūtānāṃ bhāvanāmayyā 
prajñayā pariśodhanād arthasiddhiṃ prāpnotīti bhūmiṃ 
praviśatītyarthaḥ /
sā punar iyaṃ manasikārapratipattiḥ saparivārā vijñeyā na kevalā /
kastat parivāraḥ ?
āha -
	saṃyuktā dharmacaritaiḥ sā jñeyā daśabhiḥ punaḥ /
iti /
parigṛhītā veditavyeti parivāritetyarthaḥ /
dharmātmakāni dharmādhikārikāṇi