ātmanyātma śūnyatāyāḥ skandheṣu 
bālajanaparikalpitadharmasvabhāvaśūnyatāyāś ca yad darśanam anityato 
duḥkhataḥ śūnyato'nātmataḥ samudāyādito vā yad darśanaṃ tat teṣāṃ 
parijñānaṃ /
atraiva kāraṇam āha - tenopādānaskandhā'parijñānād iti /
avidyayā hi nityādiprakārāvṛteṣu skandheṣu tat parijñānā'bhāvād 
avidyā skandhaparijñānāvaraṇaṃ /
dṛṣṭisaṃyojanaṃ nirodhasatyaparijñāne āvaraṇam iti vartate /
dṛṣṭisaṃyojanaṃ hi tisro dṛṣṭayaḥ satkāyāntagrāhamithyādṛṣṭayaḥ /
tatra satkāyadṛṣṭiḥ pañcasūpādānaskandheṣvātmata ātmīyato veti 
darśanaṃ /
antagrāhadṛṣṭir hi tasminnevātmābhikalpitabhāve śāśvatadarśanam 
ucchedadarśanaṃ vā /
yena darśanena hetuṃ vā phalaṃ vā kriyā vā sad vā vastu apavadate 
mithyā vā parikalpayati tan mithyādṛṣṭiḥ /
nirodhasatyaparijñānaṃ śāntādibhir ākaraiḥ /
katham punas tat tasyāvaraṇam ityata āha - 
satkāyāntagrāhadṛṣṭibhyāntaduttrāsāt mithyādṛṣṭyā cā'pavādād iti 
/
tatra satkāyāntagrāhadṛṣṭibhyām ahaṃ tatra na bhaviṣyāmīti nirodhād 
uttrasyati mithyādṛṣṭyā cā'pavadate nāstyeva nirodha iti /
tatra satkāyāntagrāhadṛṣṭibhyāṃ śāntataḥ praṇītato nissaraṇataś ca na 
parijānāti mithyādṛṣṭyā nirodhato na parijānāti /
evaṃ dṛṣṭisaṃyojanaṃ nirodhaparijñāna āvaraṇaṃ /
parāmarśasaṃyojanaṃ mārgasatyaparijñāne /
tatra parāmarśasaṃyojanaṃ dṛṣṭiparāmarśaḥ śīlavrataparāmarśaśca /
tatra dṛṣṭiparāmarśo dṛṣṭau dṛṣṭyāśrayeṣu ca pañcasūpādānaskandheṣu 
yad utkarṣādito darśanaṃ /
śīlavrataparāmarśaḥ śīlaṃ vrataṃ tad ubhayaṃ tadāśrayān vā 
pañcopādānaskandhān śuddhito muktito nairyāṇikato vā samanupaśyato yad 
darśanaṃ tacchīlavrataparāmarśaḥ /
mārgasya parijñānam punar nairyāṇikādibhir ākāraiḥ /
katham punaḥ parāmarśasaṃyojanaṃ mārgaparijñāna āvaraṇam ityata āha - 
anyathā 'praśuddhiparāmarśanād iti /
śīlavratamātrakeṇa vā kāmasukhālayena vā duṣkaracaryayā vā 
sāṃkhyādijñānena vā śuddhiparāmarśanāt /
dṛṣṭiparāmarśena tu yenaiva śuddhiṃ pratyeti tadevā'grataḥ parāmṛśati /
evaṃparāmarśasaṃyojanena mārgaṃ tyajati anyathā ca śuddhimparāmṛśatīti 
/
vicikitsāsaṃyojanaṃ ratnatrayaparijñāne āvaraṇam iti vartate /
katham ityato bravīti - tad guṇā'nabhiśraddhānād iti /
vicikitsāsaṃyojanaṃ saty aratneṣu vimatiḥ /
prakarṣeṇā'panītasarvaguṇadoṣasya paryantāśrayatvena buddharatne 
parijñānaṃ /