kleśakarmajanmasaṃkleśena pṛthagbhūtajñeyaśūnyatādayo dharmā 
jñānaśūnyatādibhir na kriyante /
kiṃ kāraṇaṃ na kriyante /
yasmāt te prakṛtyaiva śūnyatādaya iti /
prakṛtyaivā'dṛṣṭyādisvabhāvā ityarthaḥ /
kuta etat ?
ata āha - dharmadhātoḥ prakṛtyasaṃkliṣṭatvāt /
ato jñeyaśūnyatādayo dharmāḥ prakṛtyaiva śūnyatādaya iti 
jñānaśūnyatādibhir na kriyante /
yathāyogam ityayam atra yathāyogārthaḥ /
jñānaśūnyatayā jñeyaśūnyatā dṛṣṭisaṃkleśena vimuktā virahitā na 
kriyante dṛṣṭiśūnyatāyāḥ svayam evādṛṣṭisvabhāvatvāt /
evaṃ jñānānimittena jñeyānimittaṃ rāgādinimittair virahitaṃ na 
kriyate rāgādinimittaiḥ śūnyatāyāḥ svayam evānimittatvāt /
jñānāpraṇihitena jñeyāpraṇihitaṃ na kriyate praṇidhānaśūnyatāyāḥ 
prakṛtyaivāpraṇidhānalakṣaṇatvāt /
jñānānabhisaṃskāreṇa jñeyānabhisaṃskāro na kriyate 
abhisaṃskāraśūnyatāyāḥ prakṛtyaivānabhisaṃskāralakṣaṇatvāt /
jñānājāthyā jñeyajātirṇaṃ kriyate, jātiśūnyatāyāḥ prakṛutyai vā 
jāti lakṣaṇatvāt /
jñānānutpādena kriyānutpādo na kriyate 
cittacaittapratikṣaṇotpādaśūnyatāyāḥ prakṛtyaivānutpādalakṣaṇatvāt /
jñānasvabhāvatayā jñeyāsvabhāvatā na kriyate punarbhavaśūnyatāyāḥ 
prakṛtyaivāsvabhāvatvāt /
athavā trividhena saṃkleśena yathāyogam iti vistaraḥ /
kleśakarmajanmasaṃkleśena saptadhābhinnena jñeyaśūnyatādīnāṃ 
dharmāṇāṃ yasya dharmasya yena saṃkleśabhedena yogaḥ sa dharmo na 
jñānaśūnyatādibhiḥ kriyate kiṃ tarhyadhigamyate /
tatra dṛṣṭisaṃkleśena jñānaśūnyatāyogaḥ evaṃ yāvat 
punarbhavaprabandhena jñānāsvabhāvatāyogaḥ /
kiṃ kāraṇaṃ na kriyate ?
yasmāt te prakṛtyaiva śūnyatādayo dharmā dharmadhātoḥ 
prakṛtyaivāsaṃkliṣṭatvād iti /
tatra dṛṣṭayo na jñānaśūnyatayā śūnyāḥ kriyante tāsāṃ prakṛtyaiva 
śūnyatā lakṣaṇatvāt /
rāgādinimittaṃ jñānānimittena nānanimittaṃ kriyate dharmadhātoḥ 
prakṛtyaivānimittatvāt /
evaṃ yāvat punar bhavaprabandho jñānāsvabhāvatayā nāsvabhāvaḥ 
kriyate yato'nutpanne'pi pratipakṣe parikalpitaḥ svabhāvo'sanneva /
yataścaitad evam ato yadi dharmadhātuḥ saṃkliśyate vā viśuddhyate veti 
kalpayatyam antaḥ /
kiṃ kāraṇam ityato bravīti - prakṛtyasaṃkliṣṭasya saṃkleśaśuddhyabhāvād 
ākāśavad iti /
etasyāntasya parivarjanārthaṃ madhyamāpratipad yan na śūnyatāyā 
vidyātmikāyā dharmānajñeyaśūnyatādīn pariniṣpannasvabhāvātmakaṃ 
tad vipakṣeṇa paratantrasvabhāvena dṛṣṭyādikena śūnyān virahitān karoti 
/
api tv anutpannāyām api vidyāyāṃ parikalpitena svabhāvena 
dṛṣṭisvarūpeṇa dharmā eva śūnyāḥ /
evaṃ yannānimittena dharmānanimittān karoti dharmā evānimittāḥ 
yāvadyannāsvabhāvatayā dharmānasvabhāvān karoti dharmā 
evāsvabhāvā iti /
yaivaṃ pratyavekṣā iyam ucyate kāśyapa dharmāṇāṃ bhūtapratyavekṣeti /
evaṃ vidyāstitvaṃ tad vipakṣāstitvāṃ ca parikalpitasvabhāvavigataṃ 
paridīpayann adhyāropāpavādāntapratikṣepaḥ kṛto bhavati //