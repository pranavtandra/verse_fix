anyatheti yadi tasya sarvathābhāva eveṣyate na bandho na mokṣa iti /
bhrāntimātre'py asati sa:nkleśābhāvād bandho'pi nāsti /
pūrvaṃ baddho mucyata iti kṛtvā muktir api na syāt /
atha vā kathaṃ na yathā prakhyāti tathā bhāveneṣyate sarvathā 
vā'bhāva iti parābhiprāyavyudāsārtham āha -
	tat kṣayān muktir iṣyate /
tasmiṃścāparikṣīṇe bandha ityarthād uktaṃ bhavati /
anyathā hi na bandho na mokṣa iti sa:nkleśavyavadānāpavādadoṣaḥ syāt /
yathā grāhyagrāhakatvena bhrāntir udbhāsitā'pi yadi tathā syāt 
paramārthata evaṃ sati nityaḥ sa:nkleśaḥ syāt /
tathā ca nirvāṇābhāvaḥ /
evaṃ ca bhrāntimātrasyāpy abhāve sa:nkleśābhāvo nityañca vyavadānaṃ 
prasajyeta /
evaṃ cobhayathāpi mokṣārthināṃ vyartho yatnaḥ syāt /
ato'vaśyam abhūtaparikalpabhāvo'bhyupagantavyo dvayābhāvaś ca //5//

sa:ngrahalakṣaṇaṃ khyāpayatīti sa:ngraha eva lakṣaṇaṃ /
atha vā yena sa:ngraho lakṣyate tat sa:ngrahalakṣaṇaṃ /
tac ca kim artham uktaṃ ?
atra hi grāhyagrāhakarahitam abhūtaparikalpamātramevāstīty ayuktaṃ /
sūtrāntareṣu punas trayaḥ svabhāvāḥ paṭhyante /
ataḥ sūtrāntarair avirodhapradarśanārthaṃ teṣām iha sa:ngraha ucyate /
ata eva vṛttikāra āha -
abhūtaparikalpamātre satīti vistareṇa -
	kalpitaḥ paratantraś ca pariniṣpanna eva ca /
	arthād abhūtakalpāc ca dvayābhāvāc ca deśitaḥ //
iti /
grāhyaṃ grāhakaṃ ca svabhāvaśūnyatvād abhūtam apy astitvena 
parikalpyata iti
