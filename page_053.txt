mṛdāvapi viṣaye rāgādīnām anyatamat adhimātramabhīkṣṇyaṃ ca 
pravartate te rāgādicaritāḥ /
samaṃ punasteṣām eva bodhisattvagotrakāraṇaṃ 
śrāvakādigotrakāṇāñcāvaraṇam /
samaṃ hi prakāradvittvābhāvāt /
samabhāgacaritānām āvaraṇam iti yeṣāṃ viṣayasādṛśye {sāmīpye?} kleśa 
utpadyate na tvabhīkṣṇaṃ te samabhāgacaritāḥ /
saṃsārādānatyāgāvaranamityādi /
bhodisattvo hi kāruṇyādhipattyāt saṃsāramupādatte, prajñādhipattyāc 
ca saṃsāradoṣaṃ yathābhūtaṃ dṛṣṭvā tyajati /
tataḥ kleśābhāve'pi sattvākicanāj janmaparigraho'pratiṣṭhataṃ nirvāṇam, 
saṃsāranirvāṇayor dvayorapratiṣṭhitatvāt /
tadāvaraṇantu kleśābhibhūtena yathā saṃsāramupādāya 
yathābhūtadoṣādarśanāccā'kṛpayā parityajanam /
ajñānamihāvaraṇamucyate kṛpāprajñayoḥ pratibandhakatvādityanye /
athavā yathoktaṃ mahāratnakūṭe - sa āśayena nirvāṇe tiṣṭhati, saṃsāre 
ca prayogeṇa tiṣṭhatīti /
etaddhi bodhisattvānām apratiṣṭhitaṃ nirvāṇam /
tatra nirvāṇapṛṣṭhībhāvād āśayaprayogābhyāṃ saṃsāramupādatte, 
agotrasthasattva iva /
tathā ca saṃsārapṛṣṭhībhāvānnirvāṇagatābhyāmāśayaprayogābhyāṃ 
saṃsāraṃ tyajati, śrāvakādigotrakā iva /
evaṃ saṃsārādānaṃ tatparityajanaṃ ca 
bodhisattvagotrakāṇāmapratiṣṭhitanirvāṇāvaraṇam, 
saṃsāranirvāṇayorekāntapatitatvāt /
bodhisattvās tu tathāgatatvaprāptikāle kleśajñeyāvaraṇaprahāṇāt 
saṃsāre na tiṣṭhanti nirupadhiśeṣe nirvāṇe ca, dharmakāyaprabandhān na 
tiṣṭhanti nirvāṇe śrāvakādivat /
tataḥ saṃsāranirvāṇayor ubhayhatrāpi na pratiṣṭhantīti /
atra bodhisattvasya śrāvakādīnāñca mārge, teṣāṃ prayoge, phale, 
apratiṣṭhitanirvāṇaṃ ca pratibandhakatvādetāni 
pañcavidhānyāvaraṇānyākhyātāni /
ityetad yathāyogamiti yathāsambhavam /
tatra prathamamantyaṃ ca bodhisattvagotrakāṇām āvaraṇam /
prathamādavaraṃ śrāvakādigotrakāṇām āvaraṇam /
itarad dvayaṃ punarubhayeṣām āvaraṇamākhyātam /
tatra ca jñeyāvaraṇaṃ bodhisattvānām āvaraṇam uktam /
taccā'kliṣṭamajñānam iti //

nava saṃyojanāni kleśāvaraṇaṃ /
kasyaitāny āvaraṇaṃ /
anunayasaṃyojanaṃ saṃvegasyāvaraṇaṃ /
pratighasaṃyojanam upekṣāyāḥ tena hi