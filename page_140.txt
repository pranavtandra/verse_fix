idānīṃ śrāvakādibhyo bodhisatvānāṃ pratipakṣabhāvanāyā 
viśeṣapradarśanārtham āha - bodhisattvānāṃ tu -
	ālambanamanaskāraprāptitas tad viśiṣṭatā /
iti /
tatrālambanato viśiṣṭatā śrāvakapratyekabuddhānāṃ hi svāsāntānikāḥ 
kāyādayaḥ /
kāyavedanācittadharmā ālambanaṃ /
bodhisattvānāṃ punaḥ svaparasāntānikāḥ kāyavedanācittadharmā 
ālambanaṃ /
kim artham ālambanaṃ bhinnaṃ ?
yasmāc chrāvakādīnāṃ svārtham evādhikṛtya 
pratipakṣabhāvanāpravṛttiḥ bodhisattvānāṃ punaḥ svapārtham adhikṛtyeti 
/
anityādibhir ākārair iti anityaduḥkhaśūnyātmākāraiḥ /
kasmāc chrāvakapratyekabuddhānām anityādibhir eva manaskāraḥ ?
tebhya udvegārthaṃ /
na hy anudvignastair visaṃyujyate /
bodhisattvā anupalambhayogeneti 
kalpitasvabhāvānupalambhaprakāreṇetyarthaḥ /kim arhtam evaṃ manasi 
kurvanti ?
sarvavikalpaprahāṇārthaṃ /
eṣa hi teṣu viśeṣa ucyate na kevalam anupalambhayogenaiva manasi kurvanti 
kiṃ tarhy anityādibhirapyākāraiḥ /
evaṃ manasikāraviśeṣād viśiṣṭatā /
yāvad eva kāyādīnāṃ visaṃyogāyeti /
kāyādīnāṃ visaṃyogo nirupadhiśeṣanirvāṇaṃ tadālambanakleśaprahāṇañca 
/
bodhisattvā na visaṃyogāya nā'visaṃyogāya /
kiṃ kāraṇaṃ ?
ekāntena hi kāyādibhir visaṃyuktāś cā'visaṃyuktāśca 
sattvārthakaraṇasamarthā na syuḥ kṣīṇakleśetarasattvavat /
yadi na visaṃyogāya kimarthaṃ tarhi pratipakṣaṃ bhāvayatītyata āha - 
yāvadevā'pratiṣṭhitanirvāṇāya bhāvayatīti /
kiṃ tad apratiṣṭhitaṃ nirvāṇaṃ ?
bodhisattvāvasthāyāṃ tāvat karmopapattivaśitāsanniśrayeṇa 
kāruṇikatvāt saṃsāropapattiḥ prajñābalena tatrāsa:nkleśaḥ /
tadidaṃ bodhisattvānām apratiṣṭhitaṃ nirvāṇaṃ vidhīyate /
saṃsārāvasthito'pi pṛthagjanavat saṃkliṣṭo na vartate /
na śrāvakādivan nirupādāno nirvāṇa iti /
tathāgatāvasthāyām api kleśajñeyāvaraṇaprahāṇān na saṃsāre 
pratiṣṭhitaḥ nirupadhiśeṣe nirvāṇe naiva pratiṣṭhito 
dharmakāyasyānucchedāt sāmbhogikanairmāṇikakāyay yorval lokas tāvat 
parārthakaraṇāt /
evam eṣā pratipakṣabhāvanā bodhisattvānāṃ śrāvakādibhya 
ālambanamanaskāraphalaviśeṣair viśiṣṭeti uktā pratipakṣabhāvanā //

	{ tatrā'vasthā }