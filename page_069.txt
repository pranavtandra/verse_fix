{ bodhipakṣyapāramitābhūmiṣv āvaraṇāni }
	 pūrvaṃ hyaviśeṣeṇa śubhaṃ nirdiṣṭaṃ tadāvaraṇañca /
idānīntu pakṣyetyādibhedena sādhāraṇā'sādhāraṇabhedena ca śubhaṃ 
nirdiśati /
	vastvakauśalakausīdyaṃ
ityādibhedena ca pakṣādīnām āvaraṇaṃ /
tatra sādhāraṇaṃ bodhipakṣāḥ śrāvakabodhisattvayor aviśeṣeṇa 
tatrā'vikārāt /
asādhāraṇantu pāramitābhūmayo bodhisattvānāṃ karaṇaṃ bodhisattvānām 
eva tadādhipatyāt /
pūrvañca śubhādihetvāvaraṇadvāreṇa phalāvaraṇam uktaṃ iha tu sākṣāt 
phalāvaraṇam eveti pūrvasmād anyad ucyate /
atha vā'prayogādibhyo vastvakauśalādikam anyadeveti tad anyad ucyate /
athavā śubhaṃ bodhiścetyatra bodhisattvasyaivopāyasahitayoścaryāphalayor 
aprayogādikam āvaraṇam uktaṃ iha tu śubhasyaiva 
sādhāraṇasyā'sādhāraṇasya ca bodhipakṣādivibhāgena 
vastvakauśalādikam aprayogādikād anyad āvaraṇaṃ veditavyaṃ /
tatra śrāvakādibhedena bodhitrayaṃ tadanurūpeṇa smṛtypasthānādayo 
mārgaparyantā bodhipakṣā ity ucyate daśa pāramitā daśa ca bhūmayo 
yathāsūtraṃ /
smṛty upasthāneṣu vastvakauśalam āvaraṇam iti /
tāni punaḥ