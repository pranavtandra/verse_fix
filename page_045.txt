gotrasya ca viśuddhyarthaṃ tasya śūnyatā prakṛtiśūnyatā /
atraiva kāraṇamāha - gotraṃ hi prakṛtir iti /
kuta etat /
ata āha - svābhāvikatvād iti /
svabhāvikam anādikālikam anāgantukam ityarthaḥ /
yathā'nādau saṃsāre kiṇcic cetanaṃ kiñcid acetanam evam ihāpi kiñcit 
ṣaḍāyatanaṃ buddhagotraṃ kiñcic chrāvakādigotram iti /
na cākasmikatvaṃ gotrasya anādiparamparāgatatvāt cetanācetanaviśeṣavad 
iti /
sarvasattvasya tathāgatagotratvād atra gotram iti tathātvaṃ jñeyam ity 
anye /
	lakṣaṇavyañjanāptaye /
ity ataḥ sānuvyañjanānāṃ mahāpuruṣalakṣaṇānāṃ śūnyatā 
lakṣaṇaśūnyatety ucyate /
kiñca -
	śuddhaye buddhadharmāṇāṃ bodhisattvaḥ prapadyate //
ante prapadyata ity abhidhānāt sarvatra śubhadvayasya prāptyarthaṃ 
bodhisattvaḥ prapadyate /
sadā sattvahitāya ca bodhisattvaḥ prapadyata iti yojyaṃ /
katareṣāṃ buddhadharmāṇām ity ato bravīti balavaiśāradyāveṇikādīnām 
iti /
saṃkṣepataḥ sarvabuddhadharmāṇāṃ prāptaye mayā prayatitavyam iti 
pratipadyate /
tasmā chūnyatāvibhāvanayā sarvadharmaśūnyatocyate /
kīdṛśī vibhāvaneti ?
jñeye jñānasyāvyāvahitapravṛttiḥ /
evaṃ tāvac caturdaśānānām adhyātmaśūnyatādīnāṃ 
sarvadharmaśūnyatāparyantānāṃ vyavasthānaṃ veditavyaṃ //1-20//