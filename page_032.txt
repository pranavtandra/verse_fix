gacchatīty arthaḥ /
kliśYata iti jātijarāvyādhimaraṇādibhis traidhātuke 
kṣaṇaparamparayā''javañjavībhāvena ca pīḍyata ityarthaḥ /
kliśyata iti na vyavadāyata ity apare /
evam ayaṃ sa:nkleśalakṣaṇo dvādaśā:ngaḥ 
pratītyasamutpādaśchādanādyekādaśabhir arthair vyavadānavipakṣaḥ /
avidyādy utpattikramaḥ pūrvapūrvasyottarottarāvāhanāt //11//

tredhā sa:nkleśaḥ - kleśasaṃkleśaḥ karmasa:nkleśaḥ janmasa:nkleśaśca /
tatra kleśasa:nkleśo'vidyātṛṣṇopādānāni /
karmasa:nkleśaḥ saṃskārā bhavaś ca /
janmasaṃkleśaḥ śeṣāṇya:ngāni /
dvedhā saṃkleśaḥ - hetusaṃkleśaḥ phalasaṃkleśaś ca /
tatra hetusaṃkleśaḥ kleśakarmasvabhāvair a:ngaiḥ /
phalasaṃkleśaś ca śeṣaiḥ /
saptadhā saṃkleśaḥ saptavidho hetuḥ ...viparyāsahetuḥ ākṣepahetuḥ 
upanayahetuḥ parigrahahetuḥ upabhogahetuḥ ākarṣaṇahetuḥ udvegahetuś ca ... 
/
tatra viparyāsahetur avidyā /
ākṣepahetuḥ saṃskārāḥ /
upanayahetur vijñānaṃ /
parigrahahetur nāmarūpaṣaḍāyatane /
upabhogahetuḥ sparśavedane /
ākarṣaṇahetus tṛṣṇopādānabhavāḥ /
udvegahetur jātijarāmaraṇe /
sacaścaiṣa saṃkleśo'bhūtaparikalpāt pravartata iti /
katividhaḥ punar anena dvādaśā:ngena na pratītyasamutpādena samāsataḥ 
saṃkleśaḥ pradarśita ityata evedam ucyate so'yaṃ dvādaśā:ngaḥ 
pratītyasamutpādaḥ -
	tredhā dvedhā ca saṃkleśaḥ saptadhā
iti /
ca śabdaḥ samuccayārthaḥ parivartārthaś ca /
kleśa eva saṃkleśa iti kleśasaṃkleśaḥ /
evaṃ karmajanmasaṃkleśau /
kleśo hi pravartamānaḥ svaparātmanor vyābādhakatvāt saṃkleśaḥ /
yathoktaṃ sūtre'pi - rakto rāgaparīta ātmavyābādhāyāpi cetayate 
paravyābādhāyā'pi cetayate /
ubhayavyābādāyāpi cetayate /
evaṃ dveṣo mohaścāpi veditavya iti /
karmajanmasaṃkleśayoścotpādakatvāt saṃkleśaḥ /
tathā hi kleśādhipatyena karma janmākṣipati dṛṣṭasatyasya satyapi karmaṇi 
punar bhavākṣepābhāvāt kleśasamudācāreṇa punar bhavabījasya 
bhavīkaraṇāt kliṣṭacittasya ca punarbhavapratisandhibandhāj janma 
sa:nkleśenaiva hetunā /
tato'rhataḥ pratisandhibandhābhāvaḥ kliṣṭacittābhāvāt /
karma ca śubhāśubhaṃ tadātve kāyacittayor āyāsanimittatvād 
āyatyāñca vipākadānāt sa:nkleśaḥ /
janmā'pi sarvopadravāspadatvāt sa:nkleśa iti /
tredhā sa:nkleśaḥ /
hetordvidhā bhedāt /
kleśasa:nkleśo vidyātṛṣṇopādānānīti tritayam api kleśātmakatvāt /
karmasa:nkleśaḥ saṃskārā bhavaśceti
