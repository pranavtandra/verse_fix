kim arthañca pratipadyate -
	śubhadvayasya prāptyarthaṃ
yāvad buddhadharmāṇāṃ viśūddhyarthaṃ śūnyatāṃ pratipadyate śūnyatāṃ 
prabhāvayatītyarthaḥ /
śubhadvayaṃ hi saṃskṛtam asaṃskṛtañca mārgo nirvāṇañca /
tābhyāṃ sambadhyate yathākramaṃ saṃskṛtaśūnyatā'saṃskṛtaśūnyatā ca /
	sadāsattvahitāya ca /
iti sarvākāraṃ sarvakālañca mayā sattvahitaṃ kartavyam iti tac 
chūnyatā'tyantaśūnyatā /
	saṃsārā'tyajanārthañca
iti sattvārthaṃ mayā saṃsāro na parityajyaḥ /
saṃsāre hi parityakte'labdhvā bodhisattvabodhi śrāvakabodhau 
vyavatiṣṭhate /
tasya śūnyatā anavarāgraśūnyatā /
kim arthaṃ punas tasya śūnyatā deśyata ity ata āha - anavarāgrasya hi 
saṃsārasya śūnyatām apaśYan khinnaḥ saṃsāraṃ parityajeteti /
	kuśalasyā'kṣayāya ca //
iti /
mayā kuśalamūlāni na kṣīyante nirupādhiśeṣe nirvāṇe'pīti 
nāvakiratītyetad evācaṣṭe notsṛjatīti /
yadyevaṃ kathaṃ tarhi nirupadhiśeṣo nirvāṇadhātuḥ siddhyati ?
sāsravadharmavipākakāyābhāvāt /
anāsravabhūtadharmakāyasya tu buddhasya bhagavato nirupadhiśeṣe 
nirvāṇadhātāv api na vyuparamād iti siddhāntaḥ /
atas tac chūnyatā anavakāraśunyatety ucyate //1-19//