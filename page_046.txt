kā punar atra bhoktrādau śūnyatā katamat svarūpam ityata āha -
	pudgalasyā'tha dharmāṇām abhāvaḥ śūnyatā'tra hi /
	tad abhāvasya sadbhāvastasmin sā śūnyatā'aparā //
iti /
tatra yathoktānāṃ bhoktrādīnāṃ pudgaladharmā'bhāvaś ca śūnyatā /
tad abhāvasya ca sadbhāvaḥ śūnyatā /
tatra pudgaladharmayor asadbhāvo'bhāvaśūnyatā /
tad abhāvasya sadbhāvo'bhāvasvabhāvaśūnyatā /
kim arthaṃ punar eṣā dvividhā śūnyatā'nte vyavasthāpyate ?
ata āha - śūnyatālakṣaṇakhyāpanārtham iti /
kim arthaṃ punaḥ śūnyatākhyāpanamata āha - pudgaladharmasamāropasya tac 
chūnyatā'pavādasya ca parihārārthaṃ yathākramaṃ /
pudgaladharmasamāropasya parihārārtham abhāvaśūnyatāṃ vyavasthāpayati 
/
tac chūnyatā'pavādaparihārārthañcā'bhāvasvabhāvaśūnyatāṃ /
yady abhāvaśūnyatā nocyeta parikalpitasvarūpayor dharmapudgalayor 
astitvam eva prasajyeta /
yady abhāvasvabhāvaśūnyatā nocyeta śūnyatāyā abhāva eva prasajyeta /
tad abhāvāc ca pudgaladharmayoḥ pūrvavad bhāvaḥ syāt /
tatrādhyātmikeṣvāyataneṣu vipākavijñānasvabhāveṣu bālānāṃ 
bhoktṛsammateṣu bhoktṛpudgalasya kalpitalakṣaṇānāṃ ca cakṣurādīnām 
abhāvas tad abhāvasya ca sadbhāvo'dhyātmaśūnyatā /
bāhyeṣv āyataneṣu rūpādivijñapty ābhāsasvabhāveṣu bālānāṃ 
bhogyasammateṣu bhojanasyātmīyasya parikalpitalakṣaṇānāṃ ca 
rūpādīnām abhāvas tad abhāvasya ca sadbhāvo bahirdhāśūnyatā /
tad dehe śarīre bhoktṛpudgalasya bālajanaparikalpitānāṃ rūpādīnāṃ 
dehasya cā'bhāvas tad abhāvasya ca bhāvo'dhyātmabahirdhā śūnyatā /
bhājanaloke sattvalokā'bhāvas tat parikalpitasvarūpābhāvas tad 
abhāvas tad abhāvasadbhāvaś ca mahāśūnyatā /
śūnyatājñāne paramārthakāre ca jñātur ākāragrahītṛpudgalasya 
parikalpitalakṣaṇaśunyatā paramārthākārasya cā'bhāvas tad abhāvas tad 
abhāvasya ca sadbhāvo yathākramaṃ śūnyatāśūnyatā paramārthaśūnyatā 
ca /
yad arthaṃ bodhisattvaḥ pratipadyate teṣu saṃskṛtādiṣu 
sarvabuddhadharmaparyanteṣu