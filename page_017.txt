tv arthasattvātmavijñaptipratibhāsatayā /
tad asattve hi sarvathā'bhāvaprasa:ngaḥ /
tad avyatirekeṇa vijñānasvabhāvānirdeśāt /
tad bhinnasvabhāve sati tad vijñānaṃ kathaṃ yujyeta kathaṃ parasparaṃ 
bhinnaṃ bhavet ? //4//

evaṃgrāhyagrāhakābhāvāt tat pratibhāsavijñānasadbhāvāc ca yat 
pūrvaṃ pratijñātaṃ -
	abhūtaparikalpo'sti dvayaṃ tatra na vidyate /
iti tat prasiddham iti pradarśayann āha -
	abhūtaparikalpatvaṃ siddham asya bhavatyataḥ /
abhūtaparikalpatvañca teṣāñcaturṇāṃ vijñānānāṃ siddhaṃ /
ata ity anantaroktād hetorarthābhāvāt tad apy asad iti punar apy 
abhūtaparikalpāstitvaprasādhanārthaṃ dvayābhāvaprasādhanārthañcāha 
-
	na tathā sarvathā'bhāvāt
ityādi /
atha vā ata iti vakṣyamāṇādvetoḥ /
tameva pradarṣayannāh
	na tathā sarvathā'bhāvāt
iti/
na tathā'stitvān na ca sarvathā nāstitvāt tad 
grāhyagrāhakapratibhāsam utpadyate /
tatra catuḥprakāre'py anākāratvād vitathākāratvāc ca yathāsambhavaṃ 
grāhakatvābhāvaḥ /
vijñaptyantaraparikalpitena cātmanā sarvasya śūnyatvād 
grāhyatvābhāvaḥ /
na ca sarvathā'bhāvo bhrāntimātrasyotpādād ityātmatvenābhāvo na tu 
yadākāreṇa pratibhāsate tena bhrāntir ucyare māyāvat /
mātra- śabdas tadadhikavyavacchedārthaḥ /
etad uktaṃ bhavati -
bhrāntivijñānasya sadbhāvān na sarvathā'bhāva iti /
kimartha punas tasya bhrāntivijñānasyā'bhāva eva neṣyate 
grāhyagrāhakābhāvavat ?
na hi kenacit tasyāstitvaṃ kalpayituṃ śakyate 
sarvāvijñānaviṣayātikrāntatvād ity abhipretam iti cet /
yasmāt -
	tat kṣayān muktir iṣyate /
ato'syābhāva eva neṣyate /
kiṃ tarhi sa:nkleśavyavadānapakṣasāmarthāt tad astitvam anumīyate /
