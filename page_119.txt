hetūpayogaphalānupayogārtheneti kāryotpādanād hetūpayogaḥ /
kāryā'vināśātphalā'nupayogaḥ /
evam adhvakuśalasya nityātmeti grāho vyāvartate /
adhavyatiriktasyānyasyā'nupalabdhatvāt //3-20//

	{ catussatyārthaḥ }
adhvatrayārthānantaraṃ catuḥsatyārtho vaktavya ityata āha -
	vedanāsanimittārthatan nimittaprapattitaḥ /
iti vistaraḥ /
vedanā duḥkhārtha iti loke rūḍhaṃ /
śāstre ca yat kiñcid veditam idam atra duḥkhasyeti vacanāt /
satyavyavasthāyāṃ sarvā sāsravā sanimittā sukhā duḥkhā sukhāduḥkhā 
ca vedanā duḥkhasatyārtha iti pradarśayan bhāṣyakāra āha - tatra 
duḥkhasatyaṃ vedanāsanimittārtheneti /
sarvā vedanā duḥkham iti kuta etat ?
ata āha - yatkiñcid veditam idam atra duḥkhasyeti kṛtveti /
sā ca vedanā duḥkha duḥkhatāvipariṇāmaduḥkhatā-saṃskāraduḥkhatābhir 
yathāsambhavaṃ duḥkhā /
saṃskāraduḥkhatayaiva vā duḥkhā /
vedanānimittaṃ panar vedanāsthānīyā dharmā veditavyā iti /
sukhaduḥkhā'duḥkhāsukhavedanīyā dharmā vedanāsthānāni /
evaṃ pañcaskandhā duḥkhasatyaṃ nirdiṣṭaṃ /
tan nimitta pratipattitaḥ samudayasatyam iti /
tac chabdena duḥkhasatyam abhisambadhyate /
duḥkhaṃ yayā pratipattyā janyate sā pratipattiḥ samudayasatyaṃ /
sā punar vedanāyāṃ vedanāsthāniyeṣu ca dharmeṣu tṛṣṇāhetupūrvikā 
kāyavā:nmanaḥ pracalasvarūpā /
saṃkṣepataś ca bhavasamudbhavikaṃ karmasamudaya satyam ity uktam bhavati /
tayoḥ śamārthena nirodhasatyam iti /
tayor iti duḥkhasamudayasatyayoḥ /
śamārthenety utpādanārthena /
evañca sahetukaduḥKhānutpādalakṣaṇatvān nirodho dvividha uktaḥ 
samudayaśamārthena sopadhiśeṣaḥ duḥkhopaśamārthena nirupādhiśeṣa iti 
tayor evādhikṛtayor duḥkhasamudayayoḥ pratipakṣārthena 
duḥkhasamudayanirodhagāminī pratipan mārgasatyaṃ /
tadevaṃ satyakuśalasya sa:nkleśavyavadānamātrāvagatatvāt tadanyaḥ 
sa:nkleśavyavadānagraho vyāvartate tasyābhāvād iti //3-21//


	{ yānatrayā'rthaḥ }