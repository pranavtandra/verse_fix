vā'kliṣṭasyā'jñānasyālayavijñānasanniviṣṭabījaparipoṣa ity anye /
ātmādyabhāva ātmādivikalpo hi viparyāsa ity apare /
kleśādyāvaraṇatrayād anyatamā'vaśiṣtateti /
tatra kleśāvaraṇaṃ yastīvrāyatakālasamudācārikleśo rāgādikas tat 
pratipakṣaprayogā'navakāśād abhrānter āvaraṇaṃ /
karmāvaraṇamānantaryādikarma yadapāyaniyamanaṃ /
vipākāvaraṇam apāyādayaḥ tatrotpannasyāryadharmotpattibhāgo nāsti /
teṣāṃ kleśakarmajanmanām anyatamam apy aviśīṣṭam āvaraṇaṃ na punaḥ 
kṛtsnaṃ /
vimuktiparipācinyāḥ prajñāyā aparipakvatā ceti /
vimuktyāvāhikāyāḥ prajñāyā akarmaṇyatā /
nirvedhabhāgīyāvasthāyā aprāptyatvād iti kecit /
anyetvāhuḥ nirvikalpā'tra prajñā vimuktiparipācinī tat prayogikā ca 
dvitīyā /
tayor aparipakvatā tattvādhigamā'yogyatā tad upaniṣadbhāvā'yogyatā 
cā'paripūrṇaṃbhāratvād yathākramam iti /
kim atrāvaraṇaṃ ?
darśanaheyakleśasya puṣṭavāsanākleśāvaraṇādīnām anyatamā'vaśiṣṭatā 
prajñāparipākavibandhabhūtam ajñānaṃ sambhārā'paripūrṇatā ca /
āvaraṇaprahāṇam anāvaraṇam iti /
āvaraṇaṃ prahīyate 'nenety āvaraṇāprahāṇam āvaraṇapratipakṣād 
anāvaraṇaṃ bhāvanāmārgaḥ /
tasya trīṇi /
sahajaṃ dauṣṭhulyaṃ bhāvanāheyakleśā'nuśayaḥ /
sahajaṃ vātmadṛṣṭyādīnāṃ 
dharmadhātusparśārthādiprativedhavibandhakasyā'kliṣṭasyā'jñānasyālayavijñānasanniviṣṭaṃ 
paripuṣṭabījaṃ /
kausīdyaṃ mohāṃśikādālasyāc cittā'nabhyutsāhaḥ /
pramādaś ca viṣayavyāsa:ngaḥ kuśale cā'navadhānaṃ /
samādher āsvādinā'tra pramāda ity eke /
tatra dauṣṭhulyāc ca mārgaṃ na bhāvayati /
pramādād akuśalāc cittāṃ na rakṣati /
kim atrāvaraṇaṃ ?
etad eva trayaṃ /
pariṇātes trīṇi yair anyatra cittaṃ pariṇāmayatīti /
tatra pariṇatirutpannānāṃ kuśalamūlānāṃ buddhatvaṃ eva cittena 
niyamanaṃ /
tasyāstrīṇyāvaraṇāni /
katamāni trīṇi yair anyatra buddhatvāt saṃsāre śrāvakādibodho vā 
cittaṃ pariṇāmayati nā'nuttarāyāṃ samyaksambandhau /
tāni punar bhavasaktir-bhogasakti-līnacittatā ca /
bhavaḥ pañcopādānaskandhāḥ /
bhujyanta iti bhogā rūpādayo viṣayāḥ /
tayor abhiṣva:ngaḥ saktiḥ /
līnacittatā'nudāracittatā kva buddhatvaṃ kva ca madvidha 
ityātmanyasambhāvanā /
tatra ca bhavasaktyā bhogasaktyā ca sugatau cittaṃ pariṇāmayati 
līnacittatatyā śrāvakādiyāne pariṇāmayati kimatrāvaraṇaṃ ?
bhavabhogatṛṣṇā kausīdyam akāruṇyañca /