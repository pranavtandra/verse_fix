yadyevaṃ kathaṃ vijñaptir upalabdhir ity ucyate /
abhūtārthapratibhāsatayā loke śāstre ca tathā pratītatvād 
anupalabdhisvabhāvā'pi satīti //1-8//
prabhedalakṣaṇaṃ khyāpayati 
kāmarūpārūpyadhātvātmakamabhūtaparikalpasya prabhedo 
nānāprakāratā /
prabheda eva lakṣaṇamiti prabhedalakṣaṇam, anena 
prabhedenā'bhūtaparikalpasya lakṣaṇāt /
prabhedalakṣaṇañca kimarthaṃ khyāpyate?
abhūtaparikalpamātre kāmarūpadhātvorayogāt /
yo'yaṃ dhātubhāvena vipakṣapratipakṣabhedādāryapudgalādibhedaḥ sa na 
prāpnotīti mahān śāsanopaplavaḥ prasajyata ityāśa:nkyudāsārthaṃ 
prabhedalakṣaṇamākhyātam /
atha vā yatra vitarkavicāraustastatraivā'bhūtaparikalpo'sti na 
tvanyatreti yo manyate tadapanayanārthaṃ prabhedalakṣaṇamucyate /
	abhūtaparikalpastu cittacaittāstridhātukāḥ /
na tu yatraiva vitarkavicārāviti /
yathā rūpaṃ bhūtāni bhautikañca, evamabhūtaparikalpo'pi cittaṃ 
caittāś ca, na kevalaṃ cittameva /
te ca tridhātukasvabhāvāḥ /
kāmarūpākhyāvacarabhedena tridhātukaḥ /
tatra ye tasmād abhūtaparikalpānnarakādyākārā viṃśatiprakārāḥ 
pravartante sa kāmadhātuḥ /
ye saptadaśaprakārā brāhkamāyikādyākārāste rūpadhātuḥ /
ya ākāśānantyāyatanādyākārāścatuḥprakārāste ārūpyadhātuḥ /
anyaḥ punarāha - aprahīṇakāmarāgā avibhūtārūpyasaṃjñāś ca 
kāmāvacaraḥ kāmadhātuḥ /
prahīṇakāmarāgā avibhūtārūpyasaṃjñāś ca rūpāvacaro rūpadhātuḥ /
prahīṇakāmarūparāgā vibhūtā rūpyasaṃjñāścārūpyāvacara 
ārūpyadhātuḥ /
kāmarāgānuśayitāḥ kāmadhātuḥ /
rūparāgānuśayitā rūpadhātuḥ /
ārūpyarāgānuśayitā ārūpyadhāturityanye /